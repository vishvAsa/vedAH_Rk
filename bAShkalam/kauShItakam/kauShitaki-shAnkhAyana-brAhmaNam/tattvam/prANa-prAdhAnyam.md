---
title: प्राण-प्राधान्यम्

---
स +++(इन्द्रः)+++ होवाच -  
"प्राणो ऽस्मि प्रज्ञात्मा।  
तं माम् आयुर् अमृतम् इत्य् उपास्वा।  
आयुः प्राणः। प्राणो वा आयुः। प्राण उवाचामृतम्।
यावद् ध्य् अस्मिन् छरीरे प्राणो वसति, तावदायुः।  
प्राणेन ह्य् एवाऽमुष्मिल्ँ लोके ऽमृतत्वम् आप्नोति।  
प्रज्ञया सत्य-सङ्कल्पं स यो म आयुर् अमृतम् इत्युपास्ते,  
सर्वम् आयुर् अस्मिल्ँ लोक एवाप्नोत्य्, अमृतत्वम् अक्षितिं स्वर्गे लोके।"  

+++(प्रतर्दनप्रश्नः)+++ - "तद् +धैक आहुर् - एकभूयं वै प्राणा गच्छन्तीति।  
न हि कश्चन शक्नुयात् -  
सकृद् वाचा नाम प्रज्ञापयितुं, चक्षुषा रूपं +++(प्रज्ञापयितुं)+++, श्रोत्रेण शब्दं, मनसा ध्यानम् +++(कर्तुम्)+++ इत्य् -  
एकभूयं वै प्राणा भूत्वा एकैकं सर्वाण्य् एवैतानि प्रज्ञापयन्ति।  

वाचं वदतीं सर्वे प्राणा अनुवदन्ति,  
चक्षुः पश्यत् सर्वे प्राणा अनुपश्यन्ति,  
श्रोत्रं शृण्वत् सर्वे प्राणा अनुशृण्वन्ति,  
मनो ध्यायत्सर्वे प्राणा अनुध्यायन्ति,  
प्राणं प्राणन्तं सर्वे प्राणा अनुप्राणन्तीत्य् एवम् उहैवैतद् इति हा।"  

इन्द्र उवाच -  
अस्तीत्येव प्राणानां निःश्रेयसाऽऽदानमिति ॥ २॥
जीवति वागपेतो - मूकान् विपश्यामो,  
जीवति चक्षुरपेतो - ऽन्धान् विपश्यामो,  
जीवति श्रोत्रापेतो बधिरान् विपश्यामो,  
जीवति बाहुच्छिन्नो, जीवत्य् ऊरुच्छिन्न इत्य् एवं हि पश्याम  
इत्य् -अथ खलु प्राण एव प्रज्ञात्मा  
+इदं शरीरं परिगृह्योत्यापयति।  
तस्माद् एतम् एवोक्थम् उपासीत -  
यो वै प्राणः, सा प्रज्ञा,  
या वा प्रज्ञा, स प्राणः।  
सह ह्य् एताव् अस्मिञ् छरीरे वसतः।  
सहोत्क्रामतस् तस्यैषैव दृष्टिर्, एतद् विज्ञानं,  

यत्रैतत्पुरुषः सुप्तः स्वप्नं न कञ्चन पश्यति -  
अथास्मिन् प्राण एवैकधा भवति।  
तदैनं वाक्सर्वैर्नामभिः सहाऽप्य् एति।  
चक्षुः सर्वै रूपैः सहाऽप्य् एति।  
श्रोत्रं सर्वैः शब्दैः सहाऽप्य् एति।  
मनः सर्वैर् ध्यातैः सहाऽप्य् एति।  

स यदा प्रतिबुध्यते,  
यथाग्नेर् ज्वलतो विस्फुलिङ्गा विप्रतिष्ठेरन्न्  
एवम् एवैतस्माद् आत्मनः प्राणा यथाऽऽयतनं विप्रतिष्ठन्ते।  
प्राणेभ्यो देवा, देवेभ्यो लोकास्, तस्यैषैव सिद्धिर्, एतद् विज्ञानम्।  

यत्रैतत्पुरुष आर्तो मरिष्यन्न् आबल्यं न्येत्य सम्मोहं न्येति।  
तदाहुर् उदक्रमीच् चित्तं - न शृणोति, न पश्यति, वाचा वदति।  
अथास्मिन् प्राण एवैकधा भवति।  
तदैनं वाव सर्वैर् नामभिः सहाप्य् एति।  
चक्षुः सर्वै रूपैः सहाप्य् एति।  
श्रोत्रं सर्वैः शब्दैः सहाप्येति।  
मनः सर्वैर्ध्यातैः सहाप्येति।  
स यदा प्रतिबुध्यते, यथाग्नेर् ज्वलतो विस्फुलिङ्गा विप्रतिष्ठेरन्न्,  
एवम् एवैतस्माद् आत्मनः प्राणा यथायतनं विप्रतिष्ठन्ते,  
प्राणेभ्यो देवा, देवेभ्यो लोकाः ॥ ३॥

स यदास्माच् छरीराद् उत्क्रामति -  
वाग् अस्मात् सर्वाणि नामान्य् अभिविसृजते।  
वाचा सर्वाणि नामान्य् आप्नोति।  
प्राणो ऽस्मात् सर्वान् गन्धान् अभिविसृजते।  
प्राणेन सर्वान् गन्धान् आप्नोति।  
चक्षुर् अस्मात् सर्वाणि रूपाण्य् अभिविसृजते।  
चक्षुषा सर्वाणि रूपाण्याप्नोति।  
श्रोत्रम् अस्मात् सर्वाञ् छब्दान् अभिविसृजते।  
श्रोत्रेण सर्वाञ् छब्दान् आप्नोति।  
मनो ऽस्मात् सर्वाणि ध्यातान्य् अभिविसृजते।
मनसा सर्वाणि ध्यातान्य् आप्नोति।  
सैषा प्राणे सर्वाप्तिर् -  
यो वै प्राणः, सा प्रज्ञा।  
या वा प्रज्ञा स प्राणः।  
स ह ह्य् एताव् अस्मिञ् छरीरे वसतः सहोत्क्रामतः।

अथ खलु यथा प्रज्ञायां सर्वाणि भूतान्य् एकी भवन्ति तद्व्याख्यास्यामः ॥