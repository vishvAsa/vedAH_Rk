+++
title = "०१ प्रथमः खण्डः"

+++


## यो ह वा आत्मानं पञ्चविधमुक्थं वेद..

**अथ द्वितीयारण्यके तृतीयोऽध्यायः**

॥** अथ प्रथमः खण्डः **॥

**बृहतीसहस्रेषु पञ्चविधभगवद्रूपोपासनम् **

# **उपनिषत्**

ॐ यो ह वा आत्मानं पञ्चविधमुक्थं वेद, यस्माद्धीदं सर्वमुत्तिष्ठति, स सम्प्रतिवित् ।

**आत्मा-उक्थादिशब्दनिर्वचनपूर्वकं पञ्चविधरूपनिरूपणम्**

## भाष्यं

योऽसौ नारायणो देवः परमात्मा सनातनः । नित्याततगुणत्वात् स आत्मेत्युक्तः सदा श्रुतौ ॥ नारायणादिरूपेण पञ्चधाऽवस्थितः सदा । सर्वस्योत्थापकत्वात् स उक्थमित्यभिधीयते ॥ बृहतीसहस्ररूपे च स उक्थे पञ्चधा स्थितः ।

**बृहतीसहस्रस्य पाञ्चविध्यकथनम्**

पञ्चभेदं हि तच्छत्रं तृचाशीतित्रयं च यत् । पूर्वापरं तृचाशीत्या इति पञ्चात्मकं हि तत् ॥

### **भावप्रदीपः**

अनिरुद्धादिपञ्चात्मा बृहत्युक्थसमीडितः । अर्धनारीनराकारो भासतां मे हरिर्हृदि । 'यो ह वा आत्मानं' इत्येतत्खण्डं व्याचष्टे योऽसावित्यादिना ॥ तत्रात्मानं जीवमित्यन्यथाप्रतीतिनिरासाय व्याचष्टे- योऽसाविति ॥ पूर्वाध्यायद्वयोक्तो नारायण एवात्राततगुत्वात्म- शब्देनोक्तो न जीवः । अन्यथा प्रकृतहानाप्रकृतस्वीकारापत्तेरिति भावः । आङ् पूर्वात्तनोलेर्डनिन् । तस्य पञ्चविधत्वं घटयति- नारायणादीति ॥ उक्थशब्दं तस्मन्निर्वक्ति- सर्वस्येति ॥ उत्थापकत्वाज् जनकत्वात् । एतेन ' यस्मादिदं सर्वमुत्तष्ठति' इत्येतदुक्थशब्दनिर्वचनपरमित्युक्तं भवति । पञ्चविधोक्थस्थितत्वा- चायं तथोच्यत इति भावेनाह - बृहतीति ॥ चशब्दो व्याख्या- नान्तरसमुच्चये । उक्थस्यापि कथं पांचविध्यमित्यतो निरूपयति- पञ्चभेदमिति॥ शस्त्रं बृहतीसहस्रमुक्थम् । कथं पञ्चभेदं यद् यस्मात् तृचाशीतित्रयं, तृचाशीत्यास् तृचाशीतित्रयात् पूर्वात्परं पूर्वमपरं चेति तच्छस्त्रं पञ्चात्मकं तत् तस्मात्पञ्चभेदमित्यर्थः । एतच्च बृहतींसहस्रटीकायां मुक्तामञ्जर्यम् अस्माभिः सविस्तरमुक्तं तत्रैव द्रष्टव्यम् ॥

------------------------------------------------------------------------

प्रथमे पञ्चाद्भागे स्थितो नारायणः स्वयम्

**पञ्चविधबृहतीसहस्रे भगवतो रूपकथनम्**

## भाष्यम्

प्रथमे पञ्चाद्भागे स्थितो नारायणः स्वयम् । ऋक्त्रयाशीतिके पूर्वे गायत्रीच्छन्दआत्मके ॥ वासुदेवः स्थितो नित्यमृगशीतित्रये तथा । द्वितीये बृहतीच्छन्दस्यसौ सङ्कर्षणः स्थितः ॥ यस्यावेशबलेनैव जीवः सङ्कर्षणोऽपरः । पृथिवीं बिभर्ति सततं तत्प्रसादात्तवैभवः ॥तृतीयायां तृचाशीत्यामुष्णिक्छन्दसि केशवः । प्रद्युम्नरूपी सततं स्थितो यस्यैव सन्निधेः ॥ कामः प्रद्युम्ननामाभूत् तत्प्रसादात्तवैभवः' । उक्थस्यैवान्त्यभागे तु सोऽनिरुद्धो हरिः स्थितः ॥
कामपुत्रोऽनिरुद्धाख्यां यदावेशेन लब्धवान् । एवं पञ्चात्मकं विष्णुं बृहत्युक्थस्य देवताम् । यो वेद सम्यग्वेत्ता सः......... ॥

### **भावप्रदीपः**

एवमधिष्ठेयपांचविध्यं निरूप्य अधिष्ठातुः पांचविध्यं विशदयति- प्रथम इति ॥ पञ्चकात् पञ्चकस्य प्रथमे भागे नारायणः । पूर्वे पूर्वस्मिन् ऋक्त्रयाशीतिके गायत्रीछन्दोरूपे वासुदेवः । द्वितीये बृहतीछन्दस्के ऋगशीतित्रये संकर्षणः । नायं संकर्षणः शेषो मन्तव्य इति भावेनाह— यस्येति ॥ अपरः संकर्षणः शेषः । एवमुत्तरत्र 'यस्यैव सन्निधेः' इत्यादावपि शङ्कासमाधानं च ज्ञातव्यम् । तृतीयायां तृचाशीत्यां प्रद्युम्नरूपी केशवः । उक्थस्यान्तभगेऽनिरुद्धो हरिः स्थितः । एवं पदार्थमभिधाय वाक्ययोजनां दर्शयन्व्याचष्टे- एवमिति । देवतां प्रतिपाद्यम् । 'संप्रतिविदि’त्यस्यार्थः– सम्यग्वेत्तेति । स एव सम्यग्ज्ञानीत्यर्थः ॥

