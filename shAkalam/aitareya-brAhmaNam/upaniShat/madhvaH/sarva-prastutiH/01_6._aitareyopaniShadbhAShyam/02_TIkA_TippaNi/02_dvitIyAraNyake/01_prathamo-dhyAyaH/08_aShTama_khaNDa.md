+++
title = "०८ अष्टमः खण्डः"

+++


## आपाः ३ इति, आप इति

**॥ अथ अष्टमः खण्डः ॥**

****

**भगवत आपशब्दवाच्यत्वं**

# उपनिषद् 

आपाः ३ इति, आप इति । तदिदमाप एव । इदं वै मूलमदस्तूलम् । अयं पितैते पुत्राः । यत्र ह क्वचन पुत्रस्य तत्पितुः । यत्र वा पितुस्तत् पुत्रस्य । इत्येतत् तदुक्तं भवतीति ।

एतद्ध स्म वै तद्विद्वानाह महिदास ऐतरेयः । अहं मां देवेभ्यो वेदा ओमद्देवान् वेद । इतः प्रदाना ह्येते । इतः सम्भृता इति ।

**लक्ष्मी -महिदाससंवादेन भगवत आपशब्दवाच्यत्वसमर्थनम्**

## भाष्यम्

आप इत्येव देवानां ब्रह्मादीनां कथं भवेत् । नामेत्यपृच्छल्लक्ष्मीस्तं महिदासं जनार्दनम् ॥आप इत्येव नामैषां भवतीत्याह स प्रभुः । इदं मदाख्यं यद् ब्रह्म ह्याप इत्यभिधीयते ॥ आ पूर्णत्वाद् गुणैः सर्वैस्तन्मूलमखिलस्य च । तूलभूतं तदन्यत् तु पिता ह्येष जनार्दनः ॥ पुत्रा ब्रह्मादयः सर्वे नैवायं वृक्षमूलवत् । स्वतन्त्रत्वाज्जगन्नाथः पितृत्वात् परमेशितुः ॥ तन्नामाप इति ह्येतद्ब्रह्मरुद्रादिनां भवेत् । यथा यदव इत्येव रघवः कुरवस्तथा ॥ पुत्रनाम पितुश्च स्यात् तत्तन्त्रत्वात् सुतस्य हि । यथा पितामहाद्याश्च पितरो नाम कीर्तिताः ॥ तथापि मुख्यया वृत्त्या व्यवहारव्यवस्थितिः । आप इत्येव देवानां सर्वेषां प्रददौ हरिः ।स्वकीयमेवमन्यानि पृथक् पृथगदात् प्रभुः । नारायणादिनामानि ददौ नान्यस्य केशवः ।

### **भावप्रदीपः**

'आपाः' इत्यादि खण्डं व्याचष्टे - आप इत्यादिना ॥ तत्रापा इत्याप इतीति द्विरुक्तिः किमर्थेत्यतस्तत्राद्यं प्रश्नवाक्यं द्वितीय- मुत्तरवाक्यमतो न पौनरुक्त्यमित्याशयेनाह - आप इति । पूर्वखण्डे 'आपश्च वरुणश्चे'त्यत्राप्शब्देन ब्रह्मादिसर्वदेवा गृहीताः । नच तत्र किमपि निमित्तमुक्तम् । तदभावे तु तत्र तच्छब्दप्रवृत्तिर- नुपपन्नैवोपपद्येत । अतस्तत्र किं निमित्तमिति प्रश्नाशयः । वक्ष्य- माणानुसारेण निमित्तसद्भावादुपपन्नमेवैषामप्शब्दवाच्यत्वमिति परिहारा- भिप्रायः । तत्र निमित्तं वक्तुमुपोद्घातमाह – तदिदमा इति । द् व्याचष्टे— इदमिति ॥ तत्र निमित्तकथनम्-- पूर्णत्वादिति ॥ आङ्पूर्वात् 'पृ पालनपूरणयोः' इत्यतः क्विप् ङिच्च । डित्वाट्टेर्लोपः । उपसर्गस्य च ह्रस्वता । तथाचाप् इति प्रातिपदिकम् । स्त्रीरूपत्वात् स्त्रीलिङ्गम् । बहुरूपत्वाद्बहुवचनमिति भावः । ' इदं वै मूलमदस्तूलं' इत्यस्यार्थः- तन्मूलमित्यादि । तद् ब्रह्म मूलं कारणम् । तदन्यच् चतुर्मुखादिकं सर्वं तूलभूतं कार्यरूपम् । ‘अयं पितैते पुत्राः' इत्यस्यार्थः- पिता ह्येष इत्यादि । ननु मूलतूलशब्दा- भ्यामेव पिता पुत्रभावलाभात्पुनरयं पितैते पुत्रा इत्युक्तिः कुत इत्यत आह- नैवेति ॥ वृक्षमूलं वृक्षं प्रति यथोपादानकारणं न तथायं किन्तु पितृवन्निमित्तकारणमेव । कुतः स्वतन्त्रत्वात् परानपेक्ष- सत्वादिमत्त्वात् । न चाचेतनस्य वृक्षमूलस्य परानपेक्षत्वम् । उप- लक्षणमेतत् । नापीमे वृक्षवदुपादेयरूपा इत्यपि द्रष्टव्यम् । तथाच मूलतूलपदाभ्यामुपादानोपादेयभाव उच्यत इति प्रतीतिनिरासाय तद्व्याख्यानमिदं कृतमिति भावः । एवमुपोद्घातमुक्त्वा प्रकृतप्रश्नस्यो- त्तरमुच्यते यत्र ह कचेत्यादि । तद्वयाचष्टे - पितृत्वादिति ॥ रुद्रादिनां रुद्रादीनाम् । तत्र दृष्टान्तमाह - यथेति ॥ यद्वादिवंश- जातानां यादवादीनां यदुरघ्वादिनाम तथेत्यर्थः । एतेन 'यत्र वा पितुस्तत्पुत्रस्य' इत्येतद् विवृतं भवति । 'यत्र ह क्वच' इत्यस्य व्याख्या - पुत्रनामेति ॥ तत्र दृष्टान्तः - यथेति ॥ तर्हि पितृपुत्र - नाम्नोः साङ्कर्येण व्यवहारव्यवस्था क्वापि न स्यादित्यत आह- तथापीति ॥ मुख्ययेत्युपलक्षणम् । अमुख्ययेत्यपि ग्राह्यम् । यदि पुत्रनाम पितृषु प्रयुज्यते तदा मुख्यैव वृत्तिर्ज्ञेया । यदा पितृनाम पुत्रेषु प्रयुज्यते तदाऽमुख्यवृत्तिरेव । अतो न व्यवहारा - व्यवस्थितिरिति भावः । अस्त्वेवं किं प्रकृत इत्यत आह- आप इति । तथा चाप इत्येव देवानां नाम कथं भवेदित्यस्य तेषां मत्पुत्रत्वान्मन्नाम तेष्वमुख्यया वृत्त्या प्रयुज्यत इत्युत्तरमिति भावः । एवं तर्हि ब्रह्मादिनामानि न स्वकीयानीति प्राप्तमित्यत आह-एवमिति । तथाचाप इति सामान्यनाम । ब्रह्मादिनामानि तु विशेषनामानि । उभयान्यपि विष्णोः स्वकीयान्येवेति भावः । नारायणादिनामसु तु विशेषोऽस्तीति प्रसङ्गादाह - नारायणादीति ॥ यथोक्तम्–

‘ऋते नारायणादीनि नामानि पुरुषोत्तमः ।

प्रादादन्यत्र भगवान् राजेवर्ते स्वकं पुरम् ॥ इति ।

------------------------------------------------------------------------

एवं स भगवान् विष्णुर्महिदासाभिधः प्रभुः

**भगवतः ब्रह्मादिपददातृत्वनिरूपणम्**

## भाष्यम्

एवं स भगवान् विष्णुर्महिदासाभिधः प्रभुः । जानन्नित्योदितज्ञानादाह देवीमिदं वचः ॥ देवपर्यन्तमा व्याप्तिं वेदाहं मम सर्वदा । मत्पर्यन्तं यथा व्याप्तिं देवानामपि सर्वशः ॥ मयि देवास्तेषु चाहमिति विद्धि वरानने । मयैते हि प्रदत्तानि पदानि ब्रह्मपूर्वकाः ॥ अधितिष्ठन्ति सत्ताद्या अप्येतेषां मदाज्ञया । ज्ञानकर्मबलेहाद्या मद्दत्ता इति किं वदे । सम्भृता मत्त एवैते ..

### **भावप्रदीपः**

'एतद्ध्स्मे' त्यादिकं व्याचष्टे - एवमिति ॥ विद्वानित्यस्य जानन्नित्यर्थः । वेदनं च न देवदत्तादिवज्जन्यं किन्तु नित्योदित- मेवेति वक्ति- नित्योदितेति ॥ भावप्रधानो निर्देशः । नित्योदित- ज्ञानत्वान्नित्यमेव जानन्नित्यर्थः । 'अहं मां देवेभ्यो वेद, ओमद्देवान्वेद' इति वाक्यद्वयं व्याचष्टे - देवपर्यन्तमिति ॥ आ इत्यनन्तरं देवेभ्य इत्यध्याहार्यम् । तथाच आ देवेभ्य इत्यनुवादः । देवपर्यन्तमिति व्याख्यानम् । मामित्यस्य मम व्याप्तिमिति ॥ ओ मद्देवान्वेदेत्यस्य- मत्पर्यन्तमित्यादि । एतेन उ उत आ मन् मत्पर्यन्तं देवान् देवानां व्याप्तिमिति यावत्, अहं वेदेति तद्वाक्यं व्याख्यातं भवति । वाक्यद्वयतात्पर्यमाह - मयीति ॥ ' इतः प्रदानाद्धयेते' इति वाक्यं व्याचष्टे - मयैत इति । एतेन एते देवा इतो मत्त एव प्रदानाः पदप्रदानवन्तः । 'अर्श आदिभ्योऽच् । मत्प्रदत्तपदान्येवाधितिष्ठन्तीति यावदिति व्याख्यातं भवति । इतः सम्भृताः' इति वाक्यस्य इतो मत्त एवैते देवाः सम्भृता ज्ञानकर्मबलेहादिगुणदानेन पोषिता इत्यर्थमभिप्रेत्य तत्र कैमुत्येन हेतु वक्तुं 'इतः प्रदानाद्ध्येते' इति वाक्यं प्रकारान्तरेण व्याचष्टे– सत्ताद्या अपीति । अनेन इतो मत्तः मदाज्ञामात्रेण एते देवाः प्रदानाः सत्ताप्रतीतिप्रवृत्तिप्रदानवन्तो हि यस्मादिति तदर्थ उक्तो भवति । इदानीं ‘इतः सम्भृताः' इति वाक्यं व्याचष्टे - सम्भृता इति ॥ यतो मत्त एवैते लब्धसत्ताद्यास्तस्मान्मत्त एव ज्ञानकर्मबलचेष्टादिदानेन पोषिता इत्यर्थः ॥

