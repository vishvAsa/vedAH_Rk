+++
title = "०३ तृतीयः खण्डः"

+++


## विश्वामित्रं ह्येतदहः शंसिष्यन्तमिन्द्र उप निषसाद

**॥ अथ तृतीय खण्डर्थः ॥**

**विश्वामित्रेण बृहतीसहस्रशंसनं तत्फलनिरूपणं च**

# **उपनिषत्**

विश्वामित्रं ह्येतदहः शंसिष्यन्तमिन्द्र उप निषसाद । स ह 'अन्नं' इत्यभिव्याहृत्य बृहतीसहस्रं शशंस । तेनेन्द्रस्य प्रियं धामोपेयाय ।तमिन्द्र उवाच - 'ऋषे प्रियं वै मे धामोपागाः । स वा ऋषे द्वितीयं शंस' इति । स ह 'अन्नं' इत्यभिव्याहृत्य बृहतीसहस्रं शशंस । तेनेन्द्रस्य प्रियं धामोपेयाय । तमिन्द्र उवाच - 'ऋषे प्रियं वै मे धामोपागाः । स वा ऋषे तृतीयं शंस' इति । स ह 'अन्नं' इत्यभिव्याहृत्य बृहतीसहस्रं शशंस । तेनेन्द्रस्य प्रियं धामोपेयाय । तमिन्द्र उवाच - 'ऋषे प्रियं वै मे धामोपागाः । वरं ते ददामी'ति ।स होवाच- ' त्वामेव जानीयामि'ति । तमिन्द्र उवाच - 'प्राणो वा अहमस्म्यृषे । प्राणस्त्वम् प्राणः सर्वाणि भूतानि । प्राणो ह्येष य एष तपति । स एतेन रूपेण सर्वा दिशो विष्टोऽस्मि । तस्य मेऽन्नं मित्रं दक्षिणम् । तद्वैश्वामित्रम् । एष तपन्नेवास्मि' इति होवाच ॥ २.२.३ ॥

**बृहतीसहस्रमन्त्राणां हरिवाय्वोरतिप्रीतिकरत्वनिरूपणम्**

## भाष्यम्

अन्यदेवताविषयत्वेन प्रतीयमाना अप्यृचो भगवद्विषया एव मुख्यतः । तदनन्तरं वायुविषयाश्च । तस्माद् बृहतीसहस्रं सर्वं मुख्यतो नारायणस्यान्नं तदाज्ञया वायोश्च । तस्मात् तच्छंसनेन भगवान् वायुश्चातिप्रीयेत इति दर्शयति- 'विश्वामित्रं ह्येतदहः "शंसिष्यन्त' मित्यादिना ॥

### **भावप्रदीपः**

'विश्वामित्रमेतदहः' इति खण्डं व्याख्यातुं पूर्वखण्डसङ्गतत्वेना- वतारयति - अन्यदेवतेति ॥ ' प्राण ऋच इत्येव विद्यात्' इत्युक्ता- र्थस्यानुवादोऽयम् । तस्माद् ऋक्सामान्यस्यैव परममुख्यमुख्यतया भगवद्वायुविषयकत्वात् तद्विशेषभूतं बृहतीसहस्रमपि नारायणस्य वाचकतया अन्नं प्रियम् । तदाज्ञया वायोश्च । अत एव तच्छंसनेन तावुभावतिप्रीयेते इतीममर्थं विश्वामित्रमित्याद्याख्यायिकया दर्शयती- त्यर्थः । ननु बृहतीसहस्रं प्रायेणेन्द्रः प्रतिपाद्यते । “इन्द्राग्नी युवं सुनः' 'स्वस्तयं तार्क्ष्यमिहा हुवेम ' इत्यादिषु क्वचिदनिगरुडादयोऽपि । अतः कथं विष्णोरेव तत्प्रतिपादकमित्यत उक्तम्- सर्वमिति मुख्यत इति च ॥ इन्द्रादयस्तु तत्र तत्रामुख्यतयैव प्रतिपाद्याः । भगवांस्तु सर्वत्रापि मुख्यत एव प्रतिपाद्य इति भावः । अत एवान्यदेवताविषयत्वेन प्रतीयमाना अप्यृचो भगवद्विषया एव मुख्यत इति प्रथमत एवोक्तम् ।

------------------------------------------------------------------------

वृत्रं हत्वा पुरेन्द्रस्तु महेन्द्रत्वाभिपत्तये

**इन्द्रेण महाव्रतयज्ञकरणम्**

## भाष्यं

वृत्रं हत्वा पुरेन्द्रस्तु महेन्द्रत्वाभिपत्तये । महाव्रतं कर्म चक्रे हौत्रं चक्रेऽत्र कौशिकः ॥भृगुरध्वर्युरभवद् ब्रह्म ब्रह्माभवत् स्वयम् । उद्गाता वायुरभवत् स्वयं नारायणः प्रभुः ॥ सादस्यमकरोत् तत्र तदन्येऽन्येऽपि चर्त्विजः ।

### **भावप्रदीपः**

बृहतीसहस्रशंसितारं विश्वामित्रं प्रतीन्द्रोपनिषदनादिकमाख्यायि- कोक्तं प्रमाणेनैव विवृणोति - वृत्रं हत्वेति ॥ महेन्द्रत्वाभिपत्तये वृत्रवधपापभ्रष्टस्वस्थानप्राप्तये । अथवा महेन्द्रत्वाभिपत्तये महत्त्वं विनेन्द्रस्य महेन्द्रत्वायोगाद्धर्माभिवृद्धिद्वारा स्वस्य महत्त्वप्राप्त्या महेन्द्रत्वसिद्धये वृत्रं हत्वेत्यन्वयः । तदुक्तं भारततात्पर्यनिर्णये 'इन्द्रोऽप्यबाप स्वं स्थानमिष्ट्वा विष्णुं विपापकः । धर्मवृद्ध्यर्थमेवैतत् पापमासीच्छचीपतेः ।न हि लोकावनं पापं त्रैलोक्येशस्य वज्रिणः । वृत्रं हत्वा महानास इत्यादिवेदवचश्च यत्' ॥ इत्यादि ।कौशिको विश्वामित्रः । सादस्य सदस्यधिष्ठानम् । तदन्ये ये ऋत्विजस्तेऽपि सादस्यमकुर्वन्नित्यर्थः । नारायणश्चेति चशब्दान्वयः ॥

