+++
title = "०४ चतुर्थः खण्डः"

+++


## तं प्रपदाभ्यां प्रापद्यत ब्रह्मेमं पुरुषम् ..

॥ **अथ चतुर्थ खण्डः** ॥

**प्रपद—ऊरु– उदरेत्यादिशब्दानाम् इतिहासः**

# उपनिषत् 

तं प्रपदाभ्यां प्रापद्यत ब्रह्मेमं पुरुषम् । यत्प्रपदाभ्यां प्रापद्यत ब्रह्मेमं पुरुषं तस्मात् प्रपदे तस्मात् प्रपदे इत्याचक्षते । शफाः खुरा इत्यन्येषां पशूनाम् । तदूर्ध्वमुदसर्पत् । ता ऊरू अभवताम् । उरू गृणीही - त्यब्रवीत् । तदुदरमभवत् । उर्वेव मे कुर्वित्यब्रवीत् । तदुरोऽभवत् । उदरं ब्रह्मेति शार्कराक्ष्या उपासते, हृदयं ब्रह्मेत्यारुणयो ब्रह्मा हैव ता ३ ई । ऊर्ध्वं त्वेवोदसर्पत् । तच्छिरोऽश्रयत । यच्छिरोऽश्रयत तच्छिरोऽभवत् । तच्छिरसः शिरस्त्वम् । ता एताः शीर्षंच्छ्रियः श्रिताः,चक्षुः श्रोत्रं मनो वाक्प्राणः । श्रयन्तेऽस्मिंच्छ्रियो य एवमेतच्छिरसः शिरस्त्वं वेद ।

## भाष्यं

तमिमं प्रथमज्ञानिपुरुषं चतुराननम् । वासुदेवाभिधं ब्रह्म प्राप प्रपदयोः पुरा ॥ यस्मात् प्रपेदे भगवान् प्रपदाच्चतुराननम् । तस्मात् प्रपदनादेव प्रपदं नाम कीर्तितम् ॥ चतुर्मुखाकारवतां नृणां पादतलोपरि । प्रपदाख्या वर्ततेऽतो न तु पश्वादिनां क्वचित्॥ अयादूर्ध्वं ततो विष्णुः प्रपदादूरुमत्र च । स्थित ऊरू च तावास्तामूरूर्ध्वगमनाद्धरेः ॥ ककिञ्चिदूर्ध्वं ततो गत्वा वायुना सह केशवः । वायुमाहोरुगरणं कुर्वत्र स्थित इत्यपि ॥ उर्वेव गरणं चक्रे वायुर्यत्र स्थितः सदा । तत्स्थानमुदरं नाम पुनराह जनार्दनः ॥ उरु स्थानं निवासं मे कुरु विस्तारसंयुतम् । तथाऽकरोत् स वायुश्च तदुरोऽभूदुरुत्वतः ॥ उरोमध्ये च हृदयं तत्रावासो हरेः सदा । सूक्ष्मदृष्टियुता ये तु मुनयः शार्कराक्ष्यकाः ॥ उदरे ते परं ब्रह्म वासुदेवमुपासते । हृत्स्थमेव परं विष्णुं ध्यायन्त्यारुणयः सदा ॥ उदरस्थं च हृद्गं च ते उभे ब्रह्म तत्परम् । एकमेव यतस्तस्मादुभये ह्यपि तद्विदः ॥

### **भावप्रदीपः**

तं प्रपदाभ्यां प्रापद्येत' इति खण्डं व्याचष्टे - तमिममिति । अयं पुरुष इति प्राक् जीवमात्रस्य प्रकृतत्वादत्रापीमं पुरुषमिति जीवमात्रपरामर्श इति प्रतीतिनिरासाय तं प्रथमं ज्ञानिपुरुषमिति सविशेषणमनूय चतुराननमिति व्याख्यानम् । तमित्यस्यैवार्थः प्रथम- मिति ज्ञानीति च । तच्छब्दस्य प्रसिद्ध्यर्थत्वात् । प्रसिद्ध ह चतुराननो ज्ञानिषु प्रथमत्वेन । चतुर्मुखब्रह्मव्यावृत्त्यै वासुदेवाभिध- मिति विशेषणम् । तदेव ब्रह्म' इत्यादिश्रुतेर्ब्रह्मशब्दस्य तत्रैव मुख्यत्वात् । प्रपदाभ्यामिति तृतीया सप्तम्यर्थेति भावेनोक्तम्- प्रपदयोरिति ॥ पुरा आदिसृष्टौ । 'यत् प्रपदाभ्या' मित्यादेर्व्याख्या- यस्मादित्यादि ॥ प्रपदात् प्रपदावच्छेदेन । तस्मादित्यस्यैव त्रिवरणम् - प्रपदनादेवेति । प्रपदनावच्छेदकत्वादेव चतुर्मुखपादो- परितनभागरूपम प्रपदमिति कीर्तितमित्यर्थः । नन्वस्तूक्तप्रवृत्ति- निमित्तसद्भावाच्चतुर्मुखपादोपरिभागस्य प्रपदशब्दवाच्यत्वम् । अन्येषा- मपि तत्कथमित्यतस्तत्र निमित्तकथनपूर्वकं 'तस्मात्प्रपदे तस्मात् प्रपदे इत्याचक्षते' इति प्रयोगबाहुल्यज्ञापकद्विरुक्तेस्तात्पर्यमाह- चतुर्मुखेति । पुरुषाकारवतां नृणामित्युपलक्षणम् । देवादीनां चेत्यपि द्रष्टव्यम् । ‘शफाः खुरा इत्यन्येषा' मित्यस्य तात्पर्यम्– न त्विति । पश्वादिनां पश्वादीनाम् । ' तदूर्ध्वमुदसर्पदि त्यादि व्याचष्टे - अयादित्यादिना ॥ ततोऽनन्तरम् । ब्रह्मदेहे प्रपदादूर्ध्व- मुरुमयात् । यात्वा च अत्र उरौ स्थितः । अतो हरेरूर्ध्वगमना- निमित्तात् तौ चतुर्मुखसम्बन्धिनावयवविशेषौ ऊरू ऊरुशब्दवाच्या- वास्तावभूतामित्यर्थः । ऊर्ध्वशब्दोपपदाद् 'ऋ गतौ' इति धातोः कुः । ऊर्ध्वशब्दस्य ऊभावो निर्वचनत्वात् । 'उरु गृणीहीत्यब्रवीद् दुदर- मभवत्' इत्येतद् व्याचष्टे - किञ्चिदिति । तत ऊरुतः । अत्र वायुना सहेत्यनेन पूर्वमपि वायुना सहैव स्थानद्वयप्राप्तिर्बोद्धव्या । अन्यथा मध्ये ऊरुस्थानादूर्ध्वगमनसमये वायुसहभागोत्ययोगात् । गरणं स्तुतिम् । अपिशब्द एवार्थः । अत्र स्थाने स्थितस्सन्नेव उरु उत्कृष्टं गरणं कुर्विति वायुमाहेति योजना । एतेनोरु यथा भवति तथा मां गृणीहि स्तुहीत्याज्ञापनं वायुमुद्दिश्यैवेति ज्ञापितं भवति । आज्ञप्तश्च वायुर्यत्र स्थाने सदा स्थितः सन्नुर्वेव गरणं चक्रे तत्स्थान- मुदरं नामाभवदित्यनेनोदरशब्दनिर्वचनं कृतं भवति । उशब्द उरु- शब्दपर्यायः । उत्कृष्टवाचित्वात् । गरशब्दे गस्य दः । तथा चोरु गृणात्यत्रेत्युदरमिति गृणातेरच् । ' उर्वेव मे कुर्वित्यब्रवीदि’त्येतद् व्याचष्टे - पुनराहेति ॥ उर्वित्यनुवादेन विस्तारसंयुतमिति व्याख्यानम् । निवासं वासयोग्यम् । इतीत्यध्याहार्यम् । तत्स्थान- मुरोऽभवत् । कुतः, उरुत्वतः । 'हृदयं ब्रह्मेत्यारुणयः' इति हृदय- स्थस्य ब्रह्मोक्तिः कथं सङ्गच्छते । प्राक्तनस्थानस्यानुक्तत्वादित्यत आह— उरोमध्य इति ॥ तथाचोरःकथनेनैव हृदयस्यापि लक्षणया सङ्गृहीतत्वात्तत्स्थस्य ब्रह्मत्वोक्तिर्नासङ्गतेति भावः । 'उदरं ब्रह्मेति शार्कराक्षा उपासते' इत्येतद् व्याख्यातुं शार्कराक्षपदं तावद् व्याचष्टे - सूक्ष्मेति ॥ शर्करावत् सूक्ष्मं शार्करं सादृश्यार्थेऽण् । शार्कर- मक्षमक्षाद्भवज्ञानं येषां ते मुनयः शार्कराक्षका इत्यर्थः । 'उदरं ब्रह्मोपासते' इत्यस्यार्थमाह- उदरे त इति । एतेनोदरमिति प्रथमा सप्तम्यर्थे । 'सप्तसु प्रथमा' इति सूत्रात् । तस्मिन्नुदरनामकं ब्रह्मास्तीत्युपासत इति तद्वाक्यं व्याख्यातं भवति । 'हृदयं ब्रह्मेति वाक्यं व्याचष्टे- हृत्स्थमेवेति ॥ हृद्ययनाद्धृदयशब्दवाच्यं विष्णुं ध्यायन्तीत्यर्थः । ‘ब्रह्मा हैव ता इ' इत्येतद् व्याचष्टे – उदरस्थं चेति ॥ चेति ये भगवद्रूपे ते उभे अपि तत्परं ब्रह्मैकमेव । न तत्र भेदशा कार्या । यत एवं तस्मादुभयेऽपि शार्कराक्षा आरुणयश्च मुनयस् तद्विद एव ब्रह्मविद एव । हि प्रसिद्धमित्यर्थः ॥

------------------------------------------------------------------------

तत ऊर्ध्वं गतो विष्णुर्वायुना सह दैवतैः

**पञ्चरात्राद्यभिमानिदेवनिरूपणम्**

## भाष्यं

तत ऊर्ध्वं गतो विष्णुर्वायुना सह दैवतैः । स्थितो मूर्धनि देवेशः श्रितोऽसाविति तच्छिरः ॥ तत्र प्राणात्मना वायुर्मनोरूपेण शङ्करः । शेषः सुपर्ण इन्द्रश्च मनांस्येव पृथक् पृथक् ॥ अहम्भावमनो रुद्रः शेषोऽसौ पाञ्चरात्रकम् । वैदिकं गरुडश्चेन्द्रो यज्ञादिविषयं मनः ॥ श्रोत्रं चन्द्रो रविश्चक्षुर्वागग्निः परिकीर्तितः । एते देवास्तदन्ये च सर्वप्राणिषु संस्थितः ॥ उपासते महाविष्णुं परमात्मानमच्युतम् ।

### **भावप्रदीपः**

'अथ ऊर्ध्वं त्वे बोदसर्पत्' इत्यादिकं व्याचष्टे - तत ऊर्ध्वम- त्यादिना ॥ वायुना सहोर्ध्वं गतः सन् मूर्धनि शिरसि दैवतैस्सह स्थितोऽभूदित्यन्वयः । एतेन तच्छिरोऽश्रयतेत्युक्तार्थम् । 'यच्छिरोऽ- श्रयत' इति वाक्यं व्याचष्टे - श्रितोऽसावितीति ॥ इतिशब्दो हेत्वर्थे । 'ता एताः शीर्षच्छ्रियः श्रिताश्च चक्षुः' इत्यादि वाक्यं व्याचष्टे - तत्रेत्यादिना ॥ तत्र शिरसि, प्राणात्मना प्राणाख्यरूपेण श्रित इति सर्वत्र “ योज्यम् । शेषादयोऽपि मनांस्येव मनःशब्देन ग्राह्याः । पृथक् पृथगित्युक्तमेव विवृणोति- अहंभावेति ॥ अहङ्कारात्मकेत्यर्थः । पाञ्चरात्रिकं पञ्चरात्रागमविषयकमनोऽभिमानी । पञ्चरात्रप्रवर्तकत्वात् । वैदिकं वेदविषयकमनोऽभिमानी वेदप्रवर्त- कत्वात् । यथोक्तम् ऋग्भाष्ये- 'सुपर्णोऽखिलवेदानां पञ्चरात्रस्य नाग- राट्र इति । श्रोत्रं चक्षुर्वागिति तदभिमामिन इत्यर्थः । ' ता एताः शीर्षंच्छ्रिताः' इत्युपलक्षणम् । तत्र स्थित्वा विष्णुमुपासत इत्यपि ग्राह्यमिति भावेनाह-- एते देवा इति ॥ तदन्ये चेत्यनेन चक्षुरादिशब्दस्त्वक्पाण्यादीनामुपलक्षका इति ज्ञापितं भवति । अत एव शीर्षशब्दोऽपि त्वगाद्याधारावयवान्तरोपलक्षको मन्तव्यः । ‘तं प्रपदाभ्यां प्रापद्यत' इति चतुर्मुखस्यैकस्यैव प्रकृतत्वात्तद्देह एव देवा विष्णुमुपासते नान्यत्रेति प्रतीतिनिरासायोक्तम्- सर्वप्राणिष्विति ॥

