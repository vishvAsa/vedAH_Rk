+++
title = "०४ चतुर्थः खण्डः"

+++


## तद्वा इदं बृहतीसहस्रं सम्पन्नम्

**॥ अथ चतुर्थः खण्डः ॥**

**बृहतीसहस्रस्थव्यञ्जनाद्यभिमानिदेवतानिरूपणम्**

# **उपनिषत्**

तद्वा इदं बृहतीसहस्रं सम्पन्नम् । तस्य यानि व्यञ्जनानि तच्छरीरम् । यो घोषः स आत्मा । य ऊष्माणः स प्राणः । एतद्धस्य वैतद्विद्वान् वसिष्ठो वसिष्ठो बभूव । तत एतन्नामधेयं लेभे । एतदु हैवेन्द्रो विश्वामित्राय प्रोवाच । एतदु हैवेन्द्रो भरद्वाजाय प्रोवाच । तस्मात् स तेन बन्धुना यज्ञेषु हूयते ।

**बृहतीसहस्रोपासनाया शतवर्षहरिध्यानफलनिरूपणं**

तद्वा इदं बृहतीसहस्रं सम्पन्नम् । तस्य वा एतस्य बृहतीसहस्रस्य सम्पन्नस्य षट्त्रिंशतमक्षराणां सहस्राणि भवन्ति । तावन्ति शतसंवत्सरस्याह्नां सहस्राणि भवन्ति । व्यञ्जनैरेव रात्रीरानुवन्ति । स्वरैरहानि ।

**बृहतीसहस्रोपासनया ब्रह्मप्राप्तिः**

तद्वा इदं बृहतीसहस्रं सम्पन्नम् । तस्य वा एतस्य बृहतीसहस्रस्य सम्पन्नस्य परस्तात् प्रज्ञामयो देवतामयो ब्रह्ममयोऽमृतमयः सम्भूय देवता अप्येति य एवं वेद । तयोऽहं सोऽसौ । योऽसौ सोऽहम् । तदुक्तमृषिणा 'सूर्य आत्मा

। जगतस्थस्थुषश्व' इति । एतदु हैवोपेक्षेतोपेक्षेत ॥ २.२.४ ॥

**॥ इति द्वितीयारण्यके द्वितीयोऽध्यायः ॥**

## भाष्यं

यावतीभिर्ऋग्भिः शंसिताभिः षट् त्रिंशत्सहस्राण्यक्षराणि भवन्ति यस्मात् कस्मादपि छन्दसस्तावत्यः शंसनीयाः । तदा सम्पादितं बृहतीसहस्रं भवति । तत्र या व्यञ्जनाभिमानिदेवता सैव सर्वप्राणिनां शरीराभिमानिदेवता स्वायम्भुवो मनुः । घोषाभिमानिदेवता सर्वजीवाभिमानी ब्रह्मा । ऊष्माभिमानी वायुः ।

### **भावप्रदीपः**

'तद्वा इदं बृहतीसहस्रं सम्पन्नं' इत्येतत्खण्डं व्याकरिष्यंस्तत्र बृहतीसहस्रमित्येतावतैव पूर्ती सम्पन्नमिति व्यर्थमिवाभाति । बृहती- सहस्रमित्यनेन च बृहतीच्छन्दस्कानामेवच सहस्रमिदमिति भाति । अतस्तदुभयं निराकर्तुं व्याचष्टे - यावतीभिरिति । न बृहती - सहस्रसम्पादने बृहतीछन्दस्कानामेवच शंसनं नियामकम् । किंतु बृहत्याः षट्त्रिंशदक्षरकत्वात् षट्त्रिंशत्सहस्राक्षरसम्भूतिमात्रम् । तच्च नानाच्छन्दस्काभिरपि ऋग्भिः शंसिताभिर्भवत्येव । अतस्तत्पूर्ति- र्यावतीभिः स्यात्तावत्यः शंसनीयाः । ततश्च बृहतीसहस्रमेव सम्पन्नं भवतीत्यर्थः । एतच्च प्रथमारणे पञ्चमारणे च प्रदर्शितम् । तदनुसारेण तास्ता ऋच उद्धृत्य व्याख्यातं चास्माभिर्मुक्तामञ्जर्याम् । ‘तस्य यानि व्यञ्जनानि तच्छरीरं' इत्यादिवाक्यत्रयं व्याचष्टे - तत्र येति ॥ अत्र व्यञ्जनपदेन कादयो मावसानाः स्पर्शा ग्राह्याः । घोषपदेन यरलवा अन्तःस्थाः । ऊष्माणः शषसहाः । स्वराक्षराणां प्रायेण तत्तदवयवानां तत्र तत्रैवन्तर्भावान्न पृथगुक्तिः । आत्मशब्देन ब्रह्मग्रहणे सर्वजीवाभिमानीति निमित्तकथनम् । प्राणशब्दार्थः- वायुरिति ॥ तस्य प्राणाभिमानित्वात् । ततश्चाभिमानिनोरैक्याद् व्यञ्जनशरीरादीनामैक्यव्यपदेशोऽयमिति भावः ।

------------------------------------------------------------------------

व्यञ्जनानां शरीरस्य चाभिमानी मनुः स्मृतः

**व्यञ्जनाद्यभिमानिदेवताबृहतीसहस्रोपदेशपरम्परयोर्निरूपणम्**

## भाष्यं

व्यञ्जनानां शरीरस्य चाभिमानी मनुः स्मृतः । घोषाणां सर्वजीवानामभिमानी चतुर्मुखः ॥ ऊष्माभिमानी वायुश्च प्रतिपाद्यो जनार्दनः । एतेषामधिपं विष्णुं बृहत्युक्थस्य देवताम् ॥ उपास्यैव वसिष्ठोऽभूद् वसिष्ठः शक्र एव च । एतां विद्यां कौशिकाय भरद्वाजाय चादरात् ॥ एतद्विद्याबलेनैव विद्याधीशेन बन्धुना । यज्ञेष्वाहूयते नित्यमिन्द्रो विष्णुप्रसादतः ॥

### **भावप्रदीपः**

अत्र प्रमाणमाह-- व्यञ्जनानामिति । यानि व्यञ्जनानीत्यादिकं प्रतिपाद्यदेवताया अप्युपलक्षणम् । अभिमानिदेवताज्ञानमात्रेण वक्ष्य- माणविद्याफलप्राप्त्ययोगादिति भावेनाह - प्रतिपाद्य इति ॥ प्रतिपाद्यदेवताया अभिमान्यभिमन्यमानोभयनियामकत्वमप्यत्रोपलक्ष- या ग्राह्यमिति भावेन 'एतद्ध स्म' इति फलवाक्यं व्याचष्टे -- एतेषामिति । व्यञ्जनादीनां मन्वादीनां चेत्यर्थः । बृहत्युक्थस्य बृहतीसहस्रस्य देवतां प्रतिपाद्यम् । विद्वानित्यस्यार्थः– उपास्येति ॥ 'एतदुहैवेन्द्रः' इत्यादि व्याचष्टे – शक्र एव चेति ॥ एतामेवेत्येवकारान्वयः । ' तस्मात्स तेन बन्धुना यज्ञेषु हूयते' इत्यस्य व्याख्या- एतदिति ॥ तत्र तस्मादित्यस्यार्थः- एतद्विद्याबलेनेति ॥ तेनेत्यस्य विद्याधीशेनेति । तेनैव हूयत इत्य- न्यथाप्रतीतिवारणाय तेनेत्यादितृतीयायास्तात्पर्यार्थमाह- विष्णु- प्रसादत इति ॥ तथाच तेन तत्प्रसादेन स इन्द्रो यज्ञेषु होत्रादिभिराहूयते यज्ञभागस्वीकारार्थमिति तद्वाक्यं विवृतं भवति ।

