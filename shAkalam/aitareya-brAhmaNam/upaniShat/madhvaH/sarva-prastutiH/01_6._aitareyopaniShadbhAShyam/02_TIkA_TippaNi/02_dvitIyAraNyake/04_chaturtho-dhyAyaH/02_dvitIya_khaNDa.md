+++
title = "०२ द्वितीयः खण्डः"

+++


## ता एता देवताः सृष्टा अस्मिन्महत्यर्णवे प्रापतन्

**॥ अथ द्वितीयारण्यके चतुर्थोऽध्यायः द्वितीयः खण्डः ॥**

****

**देवानाम् अन्नाद्यदनस्थाननिरूपणम्**

# **उपनिषत्**

ता एता देवताः सृष्टा अस्मिन्महत्यर्णवे प्रापतन् । तमशनापिपासाभ्यामन्ववार्जत् । ता एनमब्रुवन्नायतनं नः प्रजानीहि । यस्मिन् प्रतिष्ठिता अन्नमदामेति । ताभ्यो गामानयत् ता अब्रुवन्न वै नोऽयमलमिति ताभ्योऽश्वमानयत् ता अब्रुवन् न वै नोऽयमलमिति । ताभ्यः पुरुषमानयत् ता अब्रुवन् सुकृतं बतेति । पुरुषो वाव सुकृतम् ।

**इन्द्रियाभिमानिनां निरूपणं**

ता अब्रवीद् यथायतनं प्रविशतेति । अग्निर् वाग्भूत्वा मुखं प्राविशत् । वायुः प्राणो भूत्वा नासिके प्राविशद् आदित्यश्चक्षुर्भूत्वाऽक्षिणी प्राविशत् । दिशः श्रोत्रं भूत्वा कर्णौ प्राविशन् । औषधिवनस्पतयो लोमानि भूत्वा त्वचं प्राविशन् ।चन्द्रमा मनो भूत्वा हृदयं प्राविशत् । मृत्युरपानो भूत्वा नाभिं प्राविशत् ।आपो रेतो भूत्वा शिश्नं प्राविशन् ।

## भाष्यम्

एवं रूपद्वयेनापि स्तुवन्तो विष्णुमव्ययम् । दिव्याम्बराः कुण्डलिनः प्राविशन्नुदकार्णवम् ॥ तदाऽशनापिपासाख्यं द्विरूपं मारुतं पुनः । तस्मिन् देवसमूहे तु विष्णुः प्रावेशयत् प्रभुः ॥ तेऽब्रुवन् देहि नो वासं यत्र चान्नमदामहे । गोरूपमेभ्यो ब्रह्माणं ददौ नारायणः प्रभुः ॥ तत्र प्रविश्य ते देवा नालमित्यब्रुवन् पुनः । अश्वरूपं विरिश्चं च पुनरेवाददात् प्रभुः ॥ तद्रूपेऽपि प्रविश्यैव नालमित्यब्रुवन् पुनः । पूर्वसृष्टं पुमाकारं ब्रह्मणोऽदात् पुनर्हरिः ॥ तद्दृष्ट्वैवालमित्यूचुर्विशतेति स चाब्रवीत् । विविशुश्च यथोत्पन्नाः सर्वे देवाश्चतुर्मुखम् ॥

### **भावप्रदीपः**

‘ता वा एता सृष्टाः' इत्येतत्खण्डं व्याचष्टे - एवमिति । 'ता वा एताः' इति तदेतच्छब्दद्वयतात्पर्यं - रूपद्वयेनापीति । 'देवता' इत्यस्यैव स्तुवन्त इति दिव्यांबरा कुंडलिन इति चार्थान्तरम् । दिव्यतेस्तुत्यर्थत्वाद् द्युत्यर्थत्वाच्च । ' तमशनापिपासाभ्यामन्ववार्जत्' इत्यस्यार्थमाह्– तदेति ॥ देवसमूह इत्यनेन 'ता वा एता देवताः' इति बहुवचनेन प्रस्तुतानामेव तमित्येकवचनेन परामर्शः समुदायापेक्ष इति सूचयति । विष्णुरित्यनेनात्मेति कर्तृपदमनुवर्तनीयमिति सूच- यति । 'ता एनमब्रुवन्' इत्यादिव्याचष्टे - ते ब्रुवन्निति । 'प्रजा- नीही’त्यस्य तात्पर्यं– देहीति ॥ ' ताभ्यो गामानयत्' इत्यस्यार्थो- गोरूपमिति । नालं भोगाय न पर्याप्तम् । ' ताभ्योऽश्वमानयत् ' इत्यस्यार्थः– अश्वरूपमिति । 'ताभ्यः पुरुषमानयत्' इत्यस्यार्थः- पूर्वसृष्टमिति । ब्रह्मणः पुमाकारं पुरुषाकृतिरूपम् । 'ता अब्रुवन् सुकृतं बते'त्यस्य तात्पर्यं - तद्दृष्ट्वैवालमित्यूचुरिति ॥ अब्रवीत्' इत्यादेरर्थो- विशतेत्यादि । 'अग्निर्वाक् भूत्वा मुखं प्राविशत्' इत्यारभ्य ‘आपो रेतो भूत्वा शिश्नं प्राविशन्' इत्यन्तस्य व्याख्या- विविशुश्च यथोत्पन्ना इति ॥

