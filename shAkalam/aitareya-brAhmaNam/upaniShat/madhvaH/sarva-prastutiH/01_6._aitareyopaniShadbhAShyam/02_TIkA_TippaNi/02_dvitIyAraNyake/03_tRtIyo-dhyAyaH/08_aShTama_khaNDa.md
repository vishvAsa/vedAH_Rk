+++
title = "०८ अष्टमः खण्डः"

+++


## यदक्षरं पञ्चविधं समेति युजो युक्ता अभियत् संवहन्ति

॥ **अथ तृतीयाध्याये अष्टमः खण्डः** ॥

**भगवतः स्त्रीपुरुषरूपनिरूपणं तत्रैव देवादीनां विहार ः**

# **उपनिषत्**

तत्रैते श्लोकाः- यदक्षरं पञ्चविधं समेति युजो युक्ता अभियत् संवहन्ति । सत्यस्य सत्यमनु यत्र युज्यते तत्र देवाः सर्व एकं भवन्ति ॥ यदक्षरादक्षरमेति युक्तं युजो युक्ता अभियत् संवहन्ति । सत्यस्य सत्यमनु यत्र युज्यते तत्र देवाः सर्व एकं भवन्ति ॥

**यदक्षरमिति श्लोकार्थनिरूपणम्**

## भाष्यं

यन्नारायणादिरूपेण पञ्चविधमक्षरं परं ब्रह्म तत्स्वस्मिन्नेव स्त्रीपुं- रूपेण समेति । स्त्रीपुंरूपेण युजो देवा अश्वरूपेण रथे युक्ताः सन्तो यन्नारायणाख्यं परं ब्रह्माभिसंवहन्ति । तदेतत्सत्यस्य सत्यं नारायणाख्यं ब्रह्म यत्रानुयुज्यते यस्मिन् स्वरूप एव स्त्रीपुंरूपेण युज्यते । तत्र तस्मिन् एव परे ब्रह्मणि नारायणाख्ये सर्वदेवा एकीभवन्ति मुक्ताः सन्तो मिलिता भवन्ति ॥

### **भावप्रदीपः**

अस्मिन्खण्डे पूर्वखंडप्रतिपादितेऽर्थे प्रमाणत्वेन प्रथमं श्लोका उदह्रियन्ते । तान् प्रकृतसङ्गतत्वेन व्याचष्टे - यन्नारायणादीति । स्त्रीपुंरूपेण स्त्रीपुंसरूपेण । समासान्तो विधिरनित्य इति । यद्वा स्त्रिया सहितः पुमान् स्त्रीपुमान् तद्रूपेणेति मध्यमपदलोपी- कर्मधारयोऽयम् । अचतुरा' दिसूत्रं तु द्वन्द्वविषयम् । 'सत्यस्य । सत्यं सत्यं सत्यस्यापि सत्यताप्रदं मुख्यसत्यमिति यावत् । यस्मिन् स्वरूप एव मूलरूप एव ॥

------------------------------------------------------------------------

नायमेकीभावो नाम स्वरूपैक्यम्

**एकीभावो नाम न स्वरूपैक्यम्**

## भाष्यं

नायमेकीभावो नाम स्वरूपैक्यम् । किन्त्वेकस्थाने वासः, अत्यनुकूलचित्तता च । 'एकीभूय नृपाः सर्वे ववृषुः पाण्डवं शरैर्एकीभूता तु सा सेना पाण्डवानभ्यवर्तत इत्यादि । न चैकीभावशब्दः स्वरूपैकत्वविषये प्रयुज्यमानः कुत्रचिद् दृष्टः ।

एकः पुरुषोऽपि यदा द्विधा भूत्वा एकीभवतीत्युच्यते तदापि स्थानैक्यमेव । स्वरूपैक्यस्य पूर्वमेव सिद्धत्वात् । न चाज्ञात एकत्वे पुनर्ज्ञाते ऐक्यं प्राप्त इति प्रयोगो दृश्यते । किन्तु ज्ञात इत्येव प्रयुज्यते । तस्माद् भावसहित एकशब्दो न स्वरूपवाची । न हि पूर्वं भिन्नस्य पश्चात् स्वरूपैक्यं भवति । किन्तु संसर्ग एव भवति । तस्मादत्रापि संसर्गएव विवक्षितः ॥

### **भावप्रदीपः**

नन्वेकं भवन्तीत्यस्य मिलिता भवन्तीत्यर्थः कुतः? स्वरूपैक्यमेव किं न स्यादित्यतस्तत्रानुपपत्तिं स्वोक्तार्थे साधकं च वदिष्यस्वाभिमतार्थं तावत्पराभिमतार्थनिषेधपूर्वकं प्रतिजानीते- नायमिति ॥ अत्यनुकूलचित्तता चेत्यनेन मिलिता इत्येतन्म- त्यैक्यस्याप्युपलक्षणमिति सूचयति । स्थानैक्यमत्यैक्यविवक्षयैकी- भावोक्तेः प्रयोगं दर्शयति- एकीभूयेति ॥ न च तत्र स्वरूपैक्यं संभवतीति भावः स्वरूपैक्ये एकीभावप्रयोगस्तु कुत्रापि न दृष्ट इत्याह- न चेति ॥ ननु यत्र नृपादिषु मिथो भेद एव तत्रैकी- भावशब्दः स्वरूपैक्यपरो मास्तु । यत्राभेदस्तत्रेन्द्रार्जुनादाविव स्वरूपैक्यपर एव किं न स्यादित्यत आह- एक इति ॥ तदा- प्युभयोरंशयोः संश्लेषरूपस्थानैक्यमेवैकीभावशब्दार्थो न स्वरूपैक्यम् । तस्य पूर्वमेव सिद्धत्वात् । सिद्धस्य पुनर्भवनायोगादिति भावः । ननु तादृशस्थले स्वरूपैक्यस्य प्राक् सिद्धत्वेऽपि पूर्वमज्ञातस्य पश्चाज्ञाने सति तद्विवक्षया पुनर्भवनव्यवहारोऽस्त्वित्यत आह- न चेति ॥ कचित् १९४“सत्यत्यच्चाभवत्' इत्यादौ प्रासिद्धस्यापि सत्यदादि-भावस्य प्रतीत्यपेक्षया पुनर्भवनव्यवहारस्तु न स्वरूपैक्यविषयः । किन्तु सत्यत्वादिगुणव्यक्तिविषयः । 'व्यक्तिरुक्तगुणानां हि १९५ इत्यनुव्याख्यानोक्तेः । अतो न तत्र व्यभिचारोद्भावनं सङ्गतमिति भावः । उपसंहरति- तस्मादिति । स्वरूपवाची स्वरूपैक्यवाची । किन्तु स्थानैक्यादिपर एवेति भावः । स्यादेतद् यदीयं पूर्व- मभिन्नानामेव पुनः स्वरूपैक्यप्राप्त्युक्तिः स्यात् । न चैवम् । किन्तु पूर्वं भिन्नानामेव मुक्तौ ब्रह्मणा स्वरूपैक्यभवनमभिधीयते । तो भावसहितैकशब्दोऽपि स्वरूपैक्यवाची भवत्येवेत्यत आह- न हीति ॥ देवा इत्यादिबहुवचनस्य प्रकृतत्वेऽपि भिन्नस्येत्येकवचनं व्याप्ति- प्रदर्शनार्थम् । यद्यतः पूर्वं भिन्नं न तत्पश्चात्तेन स्वरूपैक्यवद्भवति । यथा घटः पटेनेति । संसर्ग एव । पूर्वं भिन्नानां पश्चादिति शेषः भवति संभवति । तस्मात्पूर्वं भिन्नानां पश्चात्संसर्गस्यैव लोके संभावितत्वादत्रापि 'देवाः सर्वे एकं भवन्ति' इत्यत्रापि नारायणेन संसर्ग एव विवक्षितो न स्वरूपैक्यप्राप्तिरित्यर्थः ॥

