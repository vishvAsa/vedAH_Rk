+++
title = "०१ प्रथमः खण्डः"

+++


## आत्मा वा इदमेक एवाग्र आसीत्, नान्यत् किञ्चन मिषत्

**अथ द्वितीयारण्यके चतुर्थोऽध्यायः प्रथमः खण्डः**

**प्रलये भगवत एकस्यैवावस्थानम्**

# **उपनिषत्**

ॐ आत्मा वा इदमेक एवाग्र आसीत्, नान्यत् किञ्चन मिषत् ।  
**श्रीब्रह्मादीनां प्रलयावस्थाननिषेधः**

## भाष्यम्

एको नारायणस्त्वासीत् प्रलये रमया सह । नित्याततगुणत्वात् स आत्मेति श्रुतिषूदितः ॥ इदं सर्वमपेक्ष्यासौ कालतो गुणतस्तथा । अग्र्य एव समस्तेभ्यस्तद्वशत्वाद् रमापि सा ॥ विद्यमानाऽपि नाग्रस्था गुणैरूना ततो यतः । न ब्रह्मा न शिवश्चासीन्नैवान्यच्च मिषत् क्वचित्॥ सुप्तास्तत्र यतो जीवाः सर्वे ब्रह्मशिवादिकाः । असुप्ता श्रीश्च मुक्ताश्च स्वतन्त्रोन्मेषवर्जनात् ॥ अनुन्मेषा एव तेऽपि स्वतन्त्रोन्मेष एकराट् । नारायणो न चान्योऽस्ति पूर्णोन्मीलद्गुणात्मकः ॥ पराधीनेन वित्तेन भुञ्जन्नपि हि भिक्षुकः । वित्तवानिति नैवोक्तस्तथा श्रीर्मुक्तिगा अपि ॥ मिषन्तोऽप्यन्यतन्त्रत्वान्न मिषन्तः कथञ्चन । सर्वदाऽप्येक एवायं स्वतन्त्रो नापरः क्वचित्॥ कालाग्र्यत्वं वक्तुमस्य प्रलये स्थितिरुच्यते ।

### **भावप्रदीपः**

पूर्णोन्मीलगुणात्मानं स्वतन्त्रं विश्वभावनम् । नारायणमहं वन्दे मरुद्ब्रह्मादिकामदम् ॥'आत्मा वा इदमेक एवाग्र आसीत्' इत्येतत्खण्डं व्याचष्टे- एको नारायण इत्यादिना ॥ अत्र 'इदमग्रे' इत्यस्यार्थः- प्रलय इति । इदमिति द्वितीया षष्ठयर्थेति भावः । एक एवासीदित्यनेन रमाया अपि प्रलयेऽभावः प्रतीयते । अतो रमया सहेत्युक्तम् । एवकारविरोधस्तु परिहरिष्यते । आत्मशब्दार्थमाह- नित्येति ॥ आङ् पूर्वत्तनोतेर्डमन् । गुणानां योग्यतया श्रुत्यन्तरबलाद्वा लाभः । अत्रान्तरोपश्लेषोऽपि द्रष्टव्यः । आसमन्तात्सर्वकालेप्यात्मेति । तेन नित्येत्यस्यापि लाभः ॥

इदमस्याग्र इति व्याख्याने विभक्तिव्यत्ययप्राप्त्या तन्नातीव रुचिर- मिति मन्वानो द्वितीयामेव विभक्तिमङ्गीकृत्य प्रकारान्तरेण व्याचष्टे - इदं सर्वमिति ॥ अपेक्ष्येत्यध्याहार्यप्रदर्शनम् । तत्तात्पर्यकथनं- तत इति । अस्मात् सर्वस्मादित्यर्थः । कालतो गुणतश्चाग्र्य एव । अत एव समस्तश इति योजना । एतेनाग्रे आसीदित्यस्य पुरस्सर आसीदित्यर्थ उक्तो भवति । ननु रमया सहैव प्रलये आसीदित्यु- क्तत्वात्कथं रमापेक्षया कालाग्र्यत्वमस्येत्यत आह- तद्वशत्वादिति ॥ रमाया इतरेभ्यः श्रेष्ठयज्ञापनार्थं रमापीत्यपिशब्दः । विद्यमानाऽपि प्रलये तद्वशत्वान्नाग्रस्थेत्युच्यते । तद्वशत्वमपि कुतः ? यतो गुणैस् ततो नारायणादूना । तथा च स्वातन्त्र्येणाग्रस्थितत्वमिह विवक्षितम् । तत्तु रमाया नास्तीति भावः । एतेनैक एवेत्येवकारविरोधः परिहृतो भवति ॥

'नान्यत्किंचन मिषत्' इत्येतद्व्याचष्टे - न ब्रह्मेति ॥ मिद् उन्मेषणं कुर्वत् । ज्ञानादिगुणैः प्रकाशमानमिति यावत् । अथवा तद्वशत्वादित्यारभ्यैव नान्यदित्यस्य व्याख्यानम् । ननु प्रलये ब्रह्मा- दिजीवानां सत्वात्कथं 'नान्यत्किंचन' इति निषेध इत्यत आह- सुप्ता इति ॥ तत्र प्रलये । अत्र ब्रह्मपदेन वाय्वादयो ऋजवो ग्राह्याः । ब्रह्मणः परान्ते मुक्तत्वेन प्रलये सुत्युक्त्ययोगात् । ‘मिषदि’ति विशेषणमिति भावः । ननु वाय्वादिनामपि प्रये मनोवृत्तिलोपाभावेन प्रतिभातपरावरतया कथं सुप्तत्वेक्तिरिति चेत् सत्यम् । तथापि छत्रिन्यायेनौपचारकमिदमिति बोध्यम् । ननु एवमपि श्रियो मुक्तानां चासुप्तानां प्रलये सत्वादन्यन्मिषन्नासीदिति कथमुपपद्यत इत्यत आह- असुप्ता इति ॥ यद्यप्यसुप्तास्तथापि ते स्वतन्त्रोन्मेषवर्जनादनुन्मेषा एव । तस्मान्नान्यत्किंचनमिषदिति निषेध इति भावः । उक्तमर्थं बुद्ध्यारोहाय सङ्ग्रहेणाह - स्वतन्त्रोन्मेष इति ॥ अत्रोन्मेषणं न नेत्रोन्मीलनं विवक्षितम् । किन्तु पुर्णोन्मी - लद्गुणात्मकत्वमेवेत्याह- पूर्णेति ॥ ननु पराधीनतयाऽप्युन्मेषणस्य सत्वात्कथमनुन्मेषो रमादीनामुच्यत इत्यत आह- पराधीनेनेति । भुंजन् भुंजानः । ‘चन्द्रादयस्तु मन्यन्ते सर्वस्मादुभयं पदम् इति वचनाद्भुजेः परस्मैपदता । मुक्तिगा मुक्ताः । न मिषन्तः मिषन्त इति नोच्यन्त इत्यर्थः । रमादीनां भगवदिच्छयोन्मेषणवत्स्वातंत्र्य- स्थापि कदाचिल्लाभसंभवे स्वतन्त्रोन्मेषणस्यैवापत्या मिषत्वोक्तिर्ना-नुपपनेत्यत आह-- सर्वदेति । नन्वेवं तहींदं सर्वमपेक्ष्य कालतो गुणतश्चाग्रेसर आसीदित्येव व्याख्यानं स्वरसम् । सर्वोत्तमत्वलाभात् । इदमस्याग्रे प्रलये आसीदिति प्रथमव्याख्यानं तु व्यर्थम् । प्रलयेऽ- वस्थानोत्त्या गुणविशेषालाभादित्यताह- कालाग्र्यत्वमिति अथवा सर्वदाप्येक एवायं स्वतंत्रो न परचेद्विशिष्य प्रलय एवैका - वस्थानोक्तिः कुत इत्यत आह-कालग्र्यत्वमिति । ।

------------------------------------------------------------------------

स ईक्षत इमान् लोकानु सृजा इति

**भगवतः सशकाशादादिसृष्टिः**

# **उपनिषत्**

स ईक्षत, इमान् लोकानु सृजा इति । स इमांल्लोकानसृजत, अम्भो मरीचीर्मरमापः । अदोऽम्भः परेण दिवं यौः प्रतिष्ठा । अन्तरिक्षं मरीचयः । पृथिवी मरः । या अधस्तात् ता आपः । स ईक्षतेमे नु लोका लोकपालान्नु सृजा इति । सोऽद्भय एव पुरुषं समुद्धृत्यामूर्च्छयत् ।

**लोकाभिमानिदेवसृष्टिकथनम्**

## भाष्यं

स ऐच्छद्भगवान् विष्णुः स्रष्टुं लोकाभिमानिनः । लोकाभिधानवद्देवाञ्जडलोकांश्च शाश्वतः ॥ स लोकेभ्यः पूर्वतनानबाख्यान् महदादिकान् । ब्रह्मशर्वादिकान् सृष्ट्वा जडैस्सह जनार्दनः ॥दिवमाकाशमुर्वी च ससृजेऽथ द्विसप्तकान् । इति सृष्ट्वा स लोकांस्तु पुनस्तानेव लोकपान् ॥ अण्डान्तः स्रष्टुमैच्छच्च तेषां पूज्यत्वसिद्धये । अम्नामकेभ्यस्तेभ्यः स पूर्वसृष्टेभ्य एव तु ॥ सर्वजीवाधिकत्वात् तु ब्रह्माणं पुरुषाभिधम् । अंशेनोद्धृत्य रुद्रायैः सह चैनमयोजयत् ॥ तथैवाचेतनानाञ्च भागानुद्धृत्य पिण्डवत् । चेतनाचेतनं राशिमेकस्थं विदधे प्रभुः ॥

### **भावप्रदीपः**

' स ईक्षत लोकान्नु सृजा' इत्येतद्विवृणोति - स ऐच्छदिति ॥ लोकानित्यस्यार्थद्वयम्– लोकाभिधानवद्देवान् जडलोकांचे । देवानां लोकाभिधानवत्वं कथमित्यत उक्तम्- लोकाभिमानिन इति ॥ तदभिमानिनां तच्छब्दवाच्यत्वमभिमानिनयन्यायसिद्धमिति भावः । 'स इमाल्ँलोकानसृजतांभो मरीचिर्मरमापः' इत्यस्य व्याख्या– स लोकेभ्य इति ॥ ' या अधस्तात्ता आपः' इत्युत्तरवाक्यार्थसङ्ग्रहाय लोकेभ्यः पूर्वतनादित्युक्तम् । तेनाधस्तादित्यस्य पूर्वं विद्यमाना इत्यर्थ उक्तो भवति । महदादिकान् तदभिमानित्वेन तन्नामकान् । जडैर् महत्तत्वादिभिस्सह ॥

'द्यौः प्रतिष्ठांऽतरिक्षं मरीचयः पृथिवी मारः' इति मूले अम्भो मरीचिर्मर इति स्वोक्तपदव्याख्यानं क्रियते । तद्विवरणायोक्तम्– दिवमाकाशमु त ॥ तत्रांभः पदार्थैकदेशो द्यौः । आकाश-मरीचिपदवाच्यमन्तरिक्षम् । उर्वीमरपदवाच्या पृथिवीति बोध्यम् । त्रिलोकविवक्षयेयमुक्तिः । अत्रैव चतुर्दशलोकानामन्तर्भाव इत्याश- येनोक्तम्– द्विसप्तकानिति ॥ लोकानिति योज्यम् । अथ दिव- माकाशमुर्ती चेति त्रिलोकात्मकान् द्विसप्तलोकान्ससृजेति योजना ॥

'स ईक्षतेमे नु लोका लोकपालान्नु सृजा३ इति' इत्येतद्व्याचष्टे- इति सृति । अत्र प्रथमं जडलोकसृष्टिरनन्तरं लोकपालसृष्टिरु- च्यत इत्यन्यथाप्रतीतिनिरासायोक्तम्- पुनस्तानेव लोकपालानिति अण्डान्तरिति च ॥ सृष्टानामेव पुनः सृष्टिः कुत इत्यत उक्तम्- तेषां पूज्यत्वसिद्धय इति । सोऽद्ध एव पुरुषं समुधृत्यामूर्च्छयत्' इत्यस्यार्थमाह– अम्नामकेभ्य इति ॥ तेभ्यो ब्रह्मशर्वादिभ्यः । एवेत्यस्य तात्पर्यं - पूर्वसृष्टेभ्य एवेति । अत्र निरुपपदेन जीव- वाचकपुरुषपदेन सर्वजीवोत्तमो ब्रह्मैवोच्यत इति भावेनोक्तम्- सर्व- जीवेति ॥ अंशेनोद्धृत्य अंशेनैवोद्धृतैरुद्रादिभिस्सहैनमंशेनोद्धृतं ब्रह्माणमयोजयदित्यर्थः । एतेनामूर्च्छयदित्यस्य तात्पर्यार्थ उक्तो भवति । त्राच्यमर्थं तु वक्ष्यति । अस्यैव तात्पर्यान्तरं वदंस्तदुभयं क्रोडीकृत्याह - तथैवेति ॥ अचेतनानां प्राक् सृष्टानां महदादि- तत्त्वानां चेतनाचेतनात्मकं पिंडवदेकस्थमेकस्थानस्थितं राशिं विदध इत्यन्वयः ॥

