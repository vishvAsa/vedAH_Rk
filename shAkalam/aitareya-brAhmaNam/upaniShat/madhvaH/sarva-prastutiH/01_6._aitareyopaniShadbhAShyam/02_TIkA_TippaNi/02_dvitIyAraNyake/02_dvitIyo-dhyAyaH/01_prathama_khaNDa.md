+++
title = "०१ प्रथमः खण्डः"

+++


## एष इमं लोकमभ्यार्चत् पुरुषरूपेण य एष तपति

**अथ द्वितीयारण्यके द्वितीयोध्यायः ॥ हरिः ॐ ॥**

**॥अथ प्रथमः खण्डः ॥**

**सूर्यान्तर्यामिणो नारायर्णस्यैव जीवशरीरान्तर्यामित्वकथनम्**

# **उपनिषत्**

एष इमं लोकमभ्यार्चत् पुरुषरूपेण, य एष तपति । प्राणो वाव तदभ्यार्चत् । प्राणो ह्येष य एष तपति ।

## भाष्यम्

एष नारायणो देवो वायुना सहेमं लोकमभ्यार्चद् ब्रह्मादिशरीरेषु प्रविवेश । पुरुष इत्यन्तर्यामिरूपस्याख्या 'पुरि शेते' इति । प्रसिद्धत्वाच्च पञ्चरात्रेषु । य एष सूर्यमण्डले स्थित्वा तपति स भगवान् नारायणः । य आदित्ये तिष्ठन्नादित्यादन्तरो यमादित्यो न वेद इत्यादि- श्रुतिभ्यः ।

**शिवस्य सूर्यान्तर्यामित्वाभावसमर्थनम्**

‘य एषोऽन्तरादित्ये हिरण्मयः पुरुषो दृश्यते" इत्युक्त्वा 'तस्य यथा कप्यासं पुण्डरीकमेवमक्षिणी' इत्युक्तत्वान्न शिवादयः । शिवो हि विरूपाक्षः । प्रसिद्धश्च पुण्डरीकाक्ष इति भगवान्नारायणः ।

### **भावप्रदीपः**

अन्तर्यामिणमीशं सर्वेषां सर्वशब्दसंवाच्यम् । बृहतीदशशतगीतं वन्दे विष्णुं रमामरुन्नाथम् ॥ ‘एष इमं लोकं’ इत्यादि खण्डं व्याख्यातुमुपक्रमते - एष नारायण इत्यादिना ॥ अत्र नारायण इति प्राणशब्दार्थः । वायुना सहेति मूले शेषोक्तिः । ‘तं प्रपदाभ्यां प्रापद्यत इति पूर्वाध्याये देहप्रवेशकाले भगवतो वायुसहभावस्य कथितत्वात् । एतत्प्रकरणस्य वायुपरताया अपि वक्ष्यमाणत्वाच्च । इमं लोकमभ्यार्चदित्यनुवादः । ब्रह्मादिशरीरेषु प्रविवेशेति व्याख्यानम् । पुरुषरूपेणेत्यस्य जीवरूपेणेत्यन्यथा- प्रतीतिनिरासायोक्तम्- पुरुष इतीति । तत्र पुरुषशब्दं निरुच्य दर्शयति - पुरि शेत इतीति । एवं योगं प्रदर्श्य रूढिमप्याह- प्रसिद्धत्वाच्चेति ॥ नेदं पञ्चरात्रे काचित्कम्, किन्तु तत्र तत्र बहुलमुपलभ्यत एवेति ज्ञापनाय पञ्चरात्रेष्विति बहुवचनम् ।

एव तेषामनुदाहरणम् । तदभिज्ञानां प्रसिद्धत्वाच्च । तदिदमुक्तम्- प्रसिद्धत्वादिति 'प्राणो ह्येष य एष तपति' इति वाक्यं व्याचष्टे - य एष इति । तपनस्यानुपलम्भबाधनिरासायोक्तम्- सूर्यमण्डले स्थित्वेति । सूर्यमण्डलस्थितसूर्य स्थित्वेत्यर्थः । 'मन्दिरे मणिमाले 'त्यादिवदयं निर्देशः । अत्रापि प्राणशब्दार्थः नारायण इति ॥ भगवतः सूर्य- मण्डलस्थसूर्यस्थितत्वे प्रमाणमाह- य आदित्य इति । अन्त विलक्षणः । आदिपदेन ' यश्चासावादित्ये " इत्यादेः सङ्ग्रहः । नन्वष्ट-मूर्तित्वाच्छिवस्य सूर्यमण्डलस्थत्वं तस्यैव किन्न स्यात् । इन्द्रादीना- मपि सूर्याधिष्ठातृतया तत्स्थत्वं संभवत्येव । अतः कथमेतन्नारायण- लिङ्गमित्यत आह- य एष इति । तस्य आदित्यान्तर्दृश्य- मानपुरुषस्य । यथा कप्यासं 'कमुदकं पिबदास्त इति तथोक्तम् । ‘कपिबन्नालसम्बन्धि । अम्लानमिति यावत् । पुण्डरीकं कमलम् । एवमतिसुन्दरे अक्षिणी इति कपिबन्नालसम्बन्धिकमलायतद्विलोचन- वत्त्वस्योक्तत्वान्नायं सूर्यमण्डलस्थः शिव इन्द्रादयो वेत्यर्थः । शिव- स्याप्येवंविधपुण्डरीकाक्षत्वे युक्तमेव तस्यादित्यमण्डलस्थत्वमित्यत आह- शिवो हीति ॥ हिशब्दः प्रसिद्धौ । त्रिनेत्रत्वस्याप्युप- लक्षणमेतत् । नन्वेवं तर्हि मास्त्वसौ शिवः । नारायण एवेति तु कथम् ? पुण्डरीकाक्षत्वस्य सुन्दरमात्रे सम्भवादित्यत आह- प्रसिद्धश्चेति । चशब्दस्तुशब्दार्थः । प्रकृतानुसन्धानार्थो वा । भग- वान्नारायणश्च पुण्डरीकाक्ष इति 'अमोघः पुण्डरीकाक्ष इत्यादौ प्रसिद्धः । अतो बाधकं विना प्रसिद्धार्थपरित्यागो न युक्त इति भावः ॥

------------------------------------------------------------------------

यमादित्यो न वेदे त्युक्तत्वान्नादित्यः

**सूर्यस्य शरीरन्तर्यामित्वाभावसमर्थनम्**

## भाष्यं

यमादित्यो न वेदे त्युक्तत्वान्नादित्यः । 'भेदव्यपदेशाच्चान्य इति भगवद्वचनम् । वृत्रं यदिन्द्र शवसाऽबधीरहिमादित् सूर्यं दिव्यारोहयो दृशे । यत्सूर्यस्य हरितः पतन्तीः पुरस्सतीरुपरा एतसे" कः ॥ सीदन्निन्द्रस्य जठरे कनिक्रदन्नृभिर्यतस्सूर्यमारोहयो दिवि । (ऋ. १०.९०.१३) 'चन्द्रमा मनसो जातश्चक्षोस्सूर्यो अजायत' 'यस्सूर्यं य उषसं जजान यो अपां नेता स जनास इन्द्रः । उद्वेति प्रसविता जनानां महान् केतुरर्णवः सूर्यस्य ।' (ऋ.२.१२.७) 'येनावृतं खं च दिवं महीं च येनादित्यस्तपति तेजसा भ्राजसा च । यमन्तः समुद्रे कवयो वयन्ति यदक्षरे परमे प्रजास् तमेताः पञ्च देवताः परिम्रियन्ते विद्युदृष्टिश्चन्द्रमा आदि- त्योऽग्निः' इत्यादौ सूर्यस्य सर्वत्र पराधीनत्वावगतेश्च ।

### **भावप्रदीपः**

नन्वादित्यस्यैवादित्यमण्डलस्थत्वम्, अन्यथाऽऽदित्यमण्डलमित्य- स्यैवानुपपत्तेरित्यत आह- यमादित्य इति ॥ बृहदारण्यके ह्यन्त- र्यामिब्राह्मणेऽन्तर्यामिणो 'य आदित्ये तिष्ठन्नादित्यादन्तरो यमादित्यो न वेद यस्यादित्यः शरीरं य आदित्यमन्तरो यमयत्येष त आत्मा- न्तर्याम्यमृत इत्यादित्यस्थत्वादिकमुक्त्वा 'यमादित्यो न वेद' इत्यादित्याज्ञेयत्वमुच्यते । आदित्यस्यैवादित्यमण्डलस्थत्वेन विवक्षि- तत्वे हिनेदं सम्भवति । न हि स्वस्य स्वाज्ञेयत्वमहिमा । अतोऽयं नादित्य इत्यर्थः । यद्यप्यत्रादित्यस्यादित्यस्थत्वादिकमपि नोपपद्यत इति वक्तुं शक्यम् । तथाप्यादित्ये तिष्ठन्नित्यादावादित्य- शब्देन तन्मण्डलस्यैव ग्रहणे तत्स्थत्वादिकमादित्यदेवताया युक्तमेवे- ति परिहर्तुं शक्यत्वात्तदनुक्त्वा 'यमादित्यो न वेद' इत्यादित्या- ज्ञेयत्वमेव बाधकमुक्तम् । नचेदं तद्वच्छक्यसमाधानम् । मण्डलस्या- चेतनत्वेन तस्य ज्ञानप्रसक्तेरेवासम्भवात्तदज्ञेयत्वोक्तेरयोगात् । अचे- तनाज्ञेयत्वस्य सर्वत्र सौलभ्येन महिमरूपत्वाभावाच्च । अतोऽत्रा- दित्यशब्देन तद्देवतैव ग्राह्या । तथाच तस्यैव तदज्ञेयत्वं नोपपन्नम्, नापि माहात्म्यरूपम् । अतो नायं प्रसिद्धादित्यः, किन्तु तत्स्थो नारायण एवेति । किञ्चास्य प्रसिद्धादित्यत्वं वक्तुं न शक्यम् । सर्व- शास्त्रनिर्णयात्मकब्रह्मसूत्रे परमाप्ततमेन श्रीबादरायणेनास्यादित्याद्भेद- स्यैव समर्थितत्वादित्याशयेनाह - भेदेति ॥ ' अन्तरादित्ये मनसा चरन्तम्" इति मण्डलाद्यन्तः प्रविष्टस्यादित्याधिष्ठातृतया ततो भेद- स्यैव व्यपदेशाच्चासावादित्यादन्य एवेति सूत्रार्थः ॥

अपि चात्र सूर्यमण्डले स्थित्वा तपतः सर्वदेहान्तर्यामित्वमुच्यते । नच तस्य प्रसिद्धसूर्यत्वे सर्वदेहान्तर्यामित्वं सङ्घटते । सूर्यस्य परा- धीनत्वात् । नहि पराधीनस्य देवदत्तस्येव सर्वान्तर्यामित्वं युक्तम् । अतो नायं सूर्य इति भावेन बहुश्रुतिभिस्तस्य पराधीनत्वं साधयति - वृत्रमित्यादिना ॥ हे इन्द्र इन्द्रान्तर्गतपरमेश्वर प्रसिद्धेन्द्र वा यद् यस्मात् त्वं वृत्रं वारकं सूर्यादिगतिनिरोधकम् अहिं तन्नामकमसुरं शवसा सुखेनानायासेनैव अवधीः संहतवानसि । आदिद् अस्मादेव हेतोर्दृशे जनानां सर्वपदार्थदर्शनाय सूर्यं दिव्यारोहयः न्यदधाः । सूर्यस्य एतसे एतुमागन्तुम् उप समीपे रमन्त इत्युपराः । सर्वेषां समीपत एव वर्तमाना व्याप्ता इति यावत् । हरितोदिशः पुरो ऽग्रे पतन्ती गच्छन्तीरिव सतीः पुरोगामिभृत्यादिवन्मार्गगमनानुकूलतया वर्तमाना इति यावत् । अको ऽकरोदित्यर्थः । यद्यप्युपरा इत्येत- दपि दिङ्नामैव । तथापि हरित इति पृथक् श्रवणादयं यौगिकोऽ - ङ्गीकृतः । यदित्यस्य पूर्वेणोत्तरेण वा तच्छब्देनान्वयः । पूर्वटीका - कारास्तु पुरः पूर्वं हरितः दिशः पतन्तीः सतीर्निर्दोषास्सूर्यस्य रुच उपरा उपरि वर्तमाना एतसे ज्ञानाय प्रत्येतुं लोकानां पदार्थ- ज्ञापनायाकारीति रुच इत्यध्याहारेण व्याचख्युः ॥

इन्द्रस्य जठरे सीदन् वर्तमानः सन् । इन्द्रान्तर्यामि भूत्वेति यावत् । सूर्यं दिव्यारोहयो यतोऽतो नृभिः कनिक्रदद् भवानकारयत् कर्माणीति शेषः । अन्तर्णीतण्यर्थात् क्रदतेर्यङि रूपमेतत् ॥

चक्षोश्चक्षुषः हे जनासो जना यः सूर्यं जजान जनयामास यश्च उषसम् उषःकालदेवतामुषोनाम्नीं जजान, यश्च अपां नेता नियामकः, स इन्द्रो जनानां प्रसवीता प्रसविता ॥

अर्वणो ऽरमानन्दज्ञानरूपः गुणैरर्णवसदृशो वा । सूर्यस्य केतुराश्रयो भगवानुदेति॥ उ येन भगवताऽऽवृतं खमाकाशं दिवमन्तरिक्षं महीं चादित्यो येन यत्प्रेरणया तेजसा तपति, 'तप सन्तापे' तापयुक्तं करोति भ्राजसा दीप्त्या तपति प्रकाशयति च ॥यमन्तः समुद्रे विद्यमानं नारायणं कवयो वयन्ति जानन्ति । तदक्षरे तस्मिन्नविनाशिनि परमे हरौ प्रजाः श्रिता इति शेषः ॥

तं वायुम् एताः पञ्च देवताः परिम्रियन्ते तत्र लयं प्राप्नुवन्ति । कास्ताः ? विद्युद् भारती वृष्टिरिन्द्रश् चन्द्रमा आदित्योऽचेति । इत्यादौ श्रुतिसमुदाये सर्वत्र सूर्यस्य पराधीनत्वस्यावगतेश्चेत्यर्थः । तत्राद्याद्वितीयतृतीयासु सूर्यस्य दिव्यारोहणादेर्भगवदधीनत्वमिन्द्राधी- नत्वं च । चतुर्थ्यां पञ्चम्यां च भगवदधीनजनित्वम् । षष्ठ्यां विष्ण्वाश्रयत्वम्, सप्तम्यां तदायत्ततेजआदिमत्त्वमिति ॥

