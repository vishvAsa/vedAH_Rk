+++
title = "०१ प्रथमः खण्डः"

+++


## कोऽयमात्मेति वयमुपास्महे

**अथ द्वतीयारण्यके षष्ठोऽध्यायः प्रथम खण्डः**

**भगवतल्लक्षणनिरूपणम्**

# **उपनिषत्**

ॐ कोऽयमात्मेति वयमुपास्महे । कतरः स आत्मा । येन वा पश्यति । येन वा शृणोति । येन वा गन्धानाजिघ्रति । येन वा वाचं व्याकरोति । येन वा स्वादु चास्वादु च विजानाति ।

**रमामहिदाससंवादः**

## भाष्यम्

अयं विष्णुर्हि किंरूप उपास्योऽस्माभिरच्युतः । इत्यपृच्छद् रमा देवी महिदासं जनार्दनम् ॥ आह तां महिदासोऽथ पूर्णानन्दतमस्त्विति । उपास्यस्तादृशो ह्यस्य स्वभावः परमात्मनः ॥ येन जीवो दर्शनादीन् प्रेरितः कुरुते सदा ।

### **भावप्रदीपः**

पूर्णानन्दतमं सर्वप्रेरकं सर्वनायकम् । मोक्षदं भोगदं चैव मुकुन्दं भज मे मनः ॥ 'कोऽयमात्मा' इति खण्डं व्याचष्टे - अयं विष्णुरिति ॥ अत्र 'कोऽयमात्मे 'ति प्रश्नः कस्येति न ज्ञायते । आत्मशब्देन पूर्वं विष्णोरेव प्रस्तुतत्वात् पुनः 'कोऽयमात्मा' इति प्रश्नोऽप्यनुपपन्न एव । ‘कोऽयमात्मे’तिवत् ‘कतरः स आत्मे' त्यपि प्रश्नान्तर्भूतमिति भाति । तथात्वे च तस्योत्तरमुत्तरत्र न प्रतीयते । अतः प्रश्नोत्तर - वाक्ये सम्यग्व्याचष्टे - अयमित्यादिना ॥ तत्रात्मशब्दार्थो- विष्णुरिति । क इत्यस्य - किं रूप इति । रमादेवीति प्रश्न- कर्तृनिर्देशः । कतर इत्यस्य व्याख्यानं - पूर्णानन्दतमस्त्विति । इत्युपास्य इत्यन्वयः । ‘स आत्मा' इत्यस्यार्थस्तादृशो ह्यस्य स्वभावः परमात्मन इति । पूर्णानन्दतमत्वं नागन्तुको धर्मः किन्तु स्वभाव एवासावित्यर्थः । ' येन वा पश्यती' त्यादिकं सर्वेन्द्रिय- व्यापरोपलक्षकमित्यभिप्रेत्य सङ्ग्रहेण व्याचष्टे - येनेति ॥ येन प्रेरित इत्यन्वयः ॥

------------------------------------------------------------------------

यद् एतत्, हृदयं, मनः, च..

**भगवतस् त्रयोविंशति नामानि**

# **उपनिषत्**

यद् एतत्, हृदयं, मनः, च, आ, इतत्, संज्ञानं, आज्ञानं, विज्ञानं, प्रज्ञानं, मेधा, दृष्टिः, धृतिः, मतिः, मनीषा, जूतिः, स्मृतिः, सङ्कल्पः, क्रतुः, असुः, कामः, अवश इति सर्वाण्येतानि प्रज्ञानस्य नामधेयानि भवन्ति ।

**त्रयोविंशतिनाम्नां निर्वचनपूर्वकं भगवद्बाचित्वसमर्थनम्**

## भाष्यं

यो विष्णुर्हृदयमिति तत्त्वात् प्रकीर्तितः । मन्तृत्वान्मन इत्येव यच्च 'ज्ञातृस्वरूपतः ॥ एतत्सन्निहितत्वाच्च पूर्णत्वादेति कीर्तितम् । इतत्वाच्च ततत्वाच्च स इतन्नाम केशवः ॥ गुणानामुच्चयो यस्मात् स च इत्येवशब्दितः ।

सम्यग्ज्ञानस्वरूपत्वात् संज्ञानमिति कीर्तितः ॥ आततज्ञानरूपत्वादाज्ञानं भगवान् हरिः । विविधज्ञानरूपत्वाद्विज्ञानमिति कीर्तितः ॥ प्रकृष्टात्मगुणज्ञानरूपः प्रज्ञानमुच्यते ॥

### **भावप्रदीपः**

'यदेतत्' इत्यादि ब्यचष्टे- यो विष्णुरिति ॥ ज्ञातृस्वरूपतः ज्ञातृस्वरूपत्वाद् यत् । एति गच्छत्यवगच्छतीति । इणो लडादेश शत्रन्तस्येदं रूपम् । (यातेः कर्तरि शतृप्रत्यः धातोर् ह्रस्वता । ) सन्निहितत्वाद् एतत्, पूर्णत्वाद् आ, इतत्वाद्भक्तैः प्राप्तत्वाद् इः इणः कर्मणि विच् । ततत्वाद् व्याप्तत्वात् । तनोत् । श्वास तच्चेति इतत् । यस्माद् यत्प्रसादाद्गुणानामुञ्चयः मसुदायो भक्तानां भवति स चः, चिनोतेर्डः । तथा च चैतदित्यत्र च आ इतदिति पदविभागः । च इत्यत्र विसर्गलोपश्च छान्दस इति भावः । आ समन्ताद्विद्यमानं सर्वविषयकं ज्ञानमाज्ञानमित्यभिप्रेत्योक्तम् - आतत - ज्ञानरूपत्वादिति ॥ नैकमखंडमेव ज्ञानं सर्वविषयकं किन्तु स्वाभाविकानन्तविशेषोपेतमित्यभिप्रेत्योक्तं मूले- विज्ञानमिति तस्यार्थो - विविधज्ञानरूपत्वादिति । यथोक्तमनुव्याख्याने- यद्यनन्तविशेषाश्च तज्ज्ञानादेर्निवारिताः ।कथं तत्तद्विषयता सार्वज्ञ्यार्थं विधीयत ॥ इति । प्रकृष्टा ये आत्मगुणा आनन्दादयस्तज्ज्ञानरूपत्वात्प्रज्ञानमुच्यते ॥

