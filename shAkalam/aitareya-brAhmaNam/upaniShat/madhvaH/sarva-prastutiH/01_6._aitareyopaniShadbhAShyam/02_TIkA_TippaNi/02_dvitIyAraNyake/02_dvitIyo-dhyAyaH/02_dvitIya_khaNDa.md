+++
title = "०२ द्वितीयः खण्डः"

+++


## एष उ एव बिभ्रद्वाजः

**॥ अथ द्वितीयः खण्डः ॥**

**भगवतो भरद्वाजशब्दवाच्यत्वकथनम्**

# **उपनिषत्**

एष उ एव बिभ्रद्वाजः । प्रजा वै वाजः । ता एष बिभर्ति । यद्विभर्ति तस्माद् भारद्वाजस्तस्माद् भारद्वाज इत्याचक्षते एतमेव सन्तम् ।

**भगवतः वशिष्ठशब्दवाच्यत्वकथनं**

तं देवा अब्रुवन् 'अयं वै नः सर्वेषां वसिष्ठः' इति । तं यद्देवा अब्रुवन् 'अयं वै नः सर्वेषां वसिष्ठः' इति तस्मा- द्वसिष्ठस्तस्माद् वसिष्ठ इत्याचक्षते एतमेव सन्तम् ।

**भगवतः प्रगाथाशब्दवाच्यत्वकथनं**

स इदं सर्वमभिप्रागाद्यदिदं किञ्च । स यदिदं सर्वम- भिप्रागाद् यदिदं किञ्च, तस्मात् प्रगाथास्तस्मात् प्रगाथा इत्यचक्षते एतमेव सन्तम् ।

**भगवतः पावमान्यशब्दवाच्यत्वकथनं**

स इदं सर्वमभ्यपवयत यदिदं किञ्च । स यदिदं सर्वम- भ्यपवयत यदिदं किञ्च तस्मात् पावमान्यस्तस्मात् पावमान्य इत्याचक्षते एतमेव सन्तम् ।

**भगवतः क्षुद्रसूक्तशब्दवाच्यत्वकथनं**

सोऽब्रवीत् 'अहमिदं सर्वमसानि यच्च क्षुद्रं यच्च महत्' I इति । ते क्षुद्रसूक्ताश्चाभवन् महासूक्ताश्च । तस्मात् क्षुद्र- सूक्तास्तस्मात् क्षुद्रसूक्ता इत्याचक्षते एतमेव सन्तम् ।

**भगवतः सूक्तशब्दवाच्यत्त्वकथनं**

सूक्तं बतावोचतेति, तत्सूक्तमभवत् । तस्मात् सूक्तं तस्मात् सूक्तमित्यचक्षते एतमेव सन्तम् ।

**वसिष्ठादिशब्दनिर्वचनपूर्वकं तच्छब्दवाच्यत्वसमर्थनम्**

## भाष्यं

वसिष्ठो वसतामुत्तमः । अभ्यपवयत पावयामास संसारात् । तद्विष्ण्वाख्यं ब्रह्म सूक्तान्यवोचतेति सूक्तनामकमभवत् । बते-त्यास्वादने । स्वात्मनैव स्वयं सुष्टृक्तंमिति वा । इदं सर्वं परिपूर्णं Iसन्नह मल्पप्राणिषु प्रविश्य सूक्ष्मरूपो "महाप्राणिषु महारूपश्च भवानीति स भगवानब्रवीत् । तस्मात् 'क्षुद्रोऽसानी' त्युक्तत्वात् क्षुद्रसूक्तास्ते क्षुद्रप्राणिषु स्थिता भगवद्रूपसङ्घाः । 'महानसानि ' इत्युक्तत्वान् महासूक्ता महाप्राणिषु स्थिताः । सूक्ष्मरूपत्वादेव क्षुद्रनाम भगवतः । न तु सामर्थ्याल्पत्वात् । न हि सामर्थ्यादिगुणेषु कश्चिद्विशेषो भगवद्रूपेषु ॥

### **भावप्रदीपः**

'अयं वै नः सर्वेषां वसिष्ठः' इत्यत्र वसिष्ठशब्दार्थमाह- वसिष्ठ इति ॥ ‘स इदं सर्वमभ्यपवयत' इत्यत्राभ्यपवयतेत्यस्यार्थमाह- अभ्य- पवयतेति ॥
संसारादिति शेषोक्तिः । ‘सूक्तं बतावोचतेति तत्सूक्तमभवदि' त्येतद् व्याचष्टे - तद्विष्ण्वा- ख्यमिति ॥ सूक्तं सूक्तोपलक्षितं समस्तं वेदम् अवोचत ब्रह्मादिभ्य उपदिष्टवानिति हेतोः सूक्तवक्तृत्वात् सूक्तनामकमभवदित्यर्थः । यथोक्तं-'वेदानां प्रथमो वक्ता हरिरेव यतो विभुः ।

अतो विष्ण्वात्मका वेदा इत्याहुर्वेदवादिन इति । बतेत्यस्यानेकार्थत्वाद्विवक्षितमर्थं दर्शयति- बतेतीति । अयमर्थ आस्वादनीय एव न तूपेक्षणीय इत्यर्थे वर्तत इत्यर्थः । 'सूक्तं बत' इति वाक्यमवोचतेत्यंशं परित्यज्यावशिष्टमिदमेव वाक्यमर्थान्तरे योजयति- स्वात्मनैवेति ॥ इति वा तत्सूक्तनामकमभवदिति सम्बन्धः । ' सोऽब्रवीदहमिदं सर्वमसानि' इत्येतद्भगवता स्वस्य सर्वात्मकत्वमुच्यत इति प्रतीतिनिरासाय यथावद् व्याचष्टे - इदमिति । यच्च क्षुद्र'मित्यस्यार्थः- अल्पप्राणिष्वित्यादि ॥ ' यच्च महत्' इत्य- स्यार्थः- महाप्राणिष्वित्यादि । प्रविश्येत्येतदनुवर्तते । असानी- त्यस्य - भवानीति । तस्मादिति वक्ष्यमाणमत्राप्यनुषञ्जनीयमिति भावेन तदनूद्य तदर्थाभिधानपूर्वकं 'ते क्षुद्रसूक्ताश्चाभवन्महासूक्ताश्च' इत्येतद् व्याचष्टे-- तस्मादिति । क्षुद्रसूक्ता इत्यादि पुल्लिङ्गबहु- वचनोपपत्त्यर्थं भगवद्रूपसङ्घा इति विशेष्यपदप्रदर्शनम् । ननु सर्वमिति पूर्णत्वस्याभिहितत्वात् कथं क्षुद्रत्वं तस्य युज्यते । यावतासामर्थ्याल्पत्वमेव क्षुद्रत्वं नामेत्यत आह- " सूक्ष्मरूपत्वादिति ॥ सामर्थ्याल्पत्वाद् अल्पसामर्थ्यादित्यर्थः । कुत इत्यत आह- न हीति ।

------------------------------------------------------------------------

एष वा ऋक्

**भगवत ऋक्शब्दवाच्यत्वकथनम्**

# **उपनिषत्**

एष वा ऋक् । एष ह्येभ्यः सर्वेभ्यो भूतेभ्योऽर्चत । स यदेभ्यः सर्वेभ्यो भूतेभ्योऽर्चत तस्माद् ऋक् तस्माद् ऋगित्याचक्षते एतमेव सन्तम् ।

**भगवतोऽर्धर्चशब्दवाच्यत्वकथनम्**

एष वा अर्धर्चः । एष ह्येभ्यः सर्वेभ्योऽर्द्धेभ्योऽर्चत । स यदेभ्यः सर्वेभ्योऽर्धेभ्योऽर्चत, तस्माद् अर्धर्चस्तस्माद् अर्धर्च इत्याचक्षते एतमेव सन्तम् ।

**भगवतः पदशब्दवाच्यत्वकथनम्**

एष वै पदम् । एष हीमानि सर्वाणि भूतानि पादि । स यदिमानि सर्वाणि भूतानि पादि, तस्मात् पदं तस्मात् पदमित्यचक्षते एतमेव सन्तम् ।

**भगवतोऽक्षरशब्दवाच्यत्वकथनम्**

एष वा अक्षरम् । एष ह्येभ्यः सर्वेभ्यो भूतेभ्यो क्षरति । न चैनमतिक्षरन्ति, स यदेभ्यः सर्वेभ्यो भूतेभ्यः क्षरति, न चैनमतिक्षरन्ति तस्माद् अक्षरं तस्मादक्षरमित्याचक्षते एतमेव तथा सन्तम् ।

ता वा एताः सर्वा ऋचः सर्वे वेदाः सर्वे घोषा एकैव व्याहृतिः प्राण एव । प्राण ऋच इत्येव विद्यात् ॥२.२.२॥

**ऋगादिशब्दनिर्वचनपूर्वकं भगवतस् तच्छब्दवाच्यत्वसमर्थनम्**

## भाष्यम्

एभ्यः प्राणिभ्यो गतवानित्यृक्नामानि सर्वाणि । गच्छति हि मरणकाले । 'ब्रह्मणा सम्परीत्यक्तो मृत इत्युच्यते बुधैः' इति हि भारते । म्रियमाणमिमं जीवं वासुदेवादिदेवताः । त्यक्त्वा भागेन गच्छन्ति भागतोऽनुव्रजन्ति तम् ॥ गतैर्भागैरपि पुनर्विशेयुर्भोगसिद्धये । भोग्यलोकमनुप्राप्तं तस्मात् स्वप्नवदन्तरा ॥ इति च ॥

'अर्च गतिपूजनयोः ' 'ऋ गतौ' इति धातोः । सर्वेभ्योऽर्धेभ्यः स्थानेभ्यः शरीरेभ्यो गतवानित्यर्धर्चः । सर्वाणि भूतान्यपादि । पद गतौ । तस्मात् पदं नाम अधिकं क्षरतीत्यक्षरम् । क्षरणं नाम सन्ततदानम् । 'क्षर विनाशसन्ततदानयोः' इति धातोः ।

### **भावप्रदीपः**

'एष वा ऋक्' इत्यादिकं व्याचष्टे - एभ्य इति ॥ अर्चते-त्यस्यार्थः- गतवानिति । 'एष इमं लोकमभ्यार्चत्' इति सर्वप्राणि- शरीरेषु भगवतः प्रविष्टत्वस्यैवोक्तत्वात्कथं तस्य प्राणिभ्यो गमन- मुच्यत इत्यत आह- गच्छति हीति । तत्र हिशब्दसूचितं प्रमाणमाह- ब्रह्मणेति । ननु 'प्राज्ञेनात्मनान्वारूढ उत्सर्जद्याति' इति मृतस्य ब्रह्मसहभावस्यैवोक्तेः कथं मरणकालेऽपि तत्परित्यागः सम्भवतीत्यत आह- म्रियमाणमिति । तथाच परित्यागानु- गमनयो रूपभेदेनोपपत्तेरविरोध इति भावः । ननु गतानां वासु- देवादिदेवताभागानां पुनरंशिप्राप्तिर्नास्त्येव किन्नेत्याह- गतैरिति ॥ तस्माद् एवं निर्गमनप्रवेशयोर्भावात् । अन्तरा मध्ये । मरणानन्तरं भोग्यलोकप्राप्तिपर्यन्तं किञ्चित्कालं जीवस्यावस्थानं जाग्रत्सुषुप्त्योर्मध्ये स्वप्नावस्थावन्मन्तव्यमित्यर्थः ।

'अर्चते 'ति 'ऋगि 'ति योगप्रदर्शनेनर्गित्यस्यार्चधातुजत्वप्रतीतिं तदुपपत्तिचिन्तनक्लेशं च वारयितुं पृथग् धातुद्वयमेवेदं किन्नामैकार्थ- मात्र मिति भावेन धातुव्याख्यानमुदाहरति- अर्चेति । तथाच ऋधातोरेव कप्रत्यये ऋगिति रूपम् । अर्चतेति तु तदर्थव्याख्यान- रूपं धात्वन्तरमेवेति भावः । ' एष वा अर्धर्चः' इत्यादि व्याचष्टे - सर्वेभ्य इति ॥ अर्धेभ्य इत्यनूद्य तस्य वाच्यार्थकथनम् - स्थानेभ्य इति ॥ तात्पर्यार्थकथनं शरीरेभ्य इति अर्चतेत्यस्य- गतवानिति ॥ ‘एष वै पदं' इत्यादि विवृणोति - सर्वाणीति ॥ पादीत्यत्राडभावश्छान्दस इत्यभिप्रेत्योक्तम्- अपादीति ॥ अद्यत प्रापेत्यर्थः । अत्र धातुं पठन् वाक्यं योजयति- पद गताविति ॥ इति धातोरिति शेषः । ' एष वा अक्षरं ' इत्यत्र क्षरतीति क्षरशब्द- निर्वनं प्रदर्श्य तस्मादक्षरमित्युक्तिः कथमित्याशङ्क्य नायं नञ्, किन्त्वकारोऽधिकवाची । अत एव न चैनमिति क्षरतीत्युक्तमिति भावेनाक्षरशब्दाभिप्रेतमर्थं दर्शयति- अधिकमिति ॥ क्षरतीत्यस्य विनश्यतीति प्रतीतिं पराकुर्वन् विवक्षितं धात्वर्थं दर्शयति- क्षरणं नामेति । तत्र धातुं पठति - क्षरेति ॥

