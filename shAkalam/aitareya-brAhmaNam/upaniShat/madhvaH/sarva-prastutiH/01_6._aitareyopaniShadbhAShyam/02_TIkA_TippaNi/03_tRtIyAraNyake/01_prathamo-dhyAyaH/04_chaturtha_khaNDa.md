+++
title = "०४ चतुर्थः खण्डः"

+++


## अथातोऽनुव्याहाराः

**अथ तृतीयारण्यके प्रथमोऽध्यायः चतुर्थः खण्डः**

# **उपनिषत्**

अथातोऽनुव्याहाराः । प्राणो वंश इति विद्यात् । स य एनं प्राणं वंशमुपवदेच्छक्नुवन्तं चेन्मन्येत प्राणं वंशं समधां३ । प्राणं मा वंशं सन्दधतं न शक्नोषीत्याह । प्राणस्त्वा वंशो हास्यतीत्येनं ब्रूयात् । अथ चेदशक्नुवन्तं मन्येत प्राणं वंशं समधित्सिषन्तं नाशकः सन्धातुं प्राणस्त्वा वंशो हास्यतीत्येनं ब्रूयात् । यथा तु कथा च ब्रुवन्वा ब्रुवन्तं वा ब्रूयादभ्याशमेव यत् तथा स्यात् । न त्वेवान्यत् कुशलाद् ब्राह्मणं ब्रूयात् । अतिद्युम्न एव ब्राह्मणं ब्रूयात् । नातिद्युम्ने च न ब्राह्मणं ब्रूयात् । नमो अस्तु ब्राह्मणेभ्य इति ह स्माह शूरवीरो माण्डूकेयः ॥ ॥३.१.४ ॥

**पूर्वोत्तरखण्डयोः पुनरुक्तिपरिहारः**

## भाष्यम्

भगवदुपासकस्य यस्मिन् कस्मिंश्चिद्दोष उक्ते तं प्रत्युक्तिप्रकारः पूर्वं दर्शितः । अनुव्याहारशब्देन भगवदुपासनाविषय एवास्याशक्त्यादिदोषं वदतः प्रत्युक्तिरुच्यते । निर्भुजं वदन्तमित्यादि त्ववस्थामात्रदर्शनम् । आत्मनो ज्ञानसामर्थ्यानुसारेण वक्तव्यत्वादनुव्याहारः ।

### **भावप्रदीपः**

'अथातोऽनुव्याहाराः' इत्यादिखण्डं व्याख्यास्यन्नादौ तावत् पूर्व-खण्डेन अस्य अगतार्थतासिद्ध्यै उभयोस्तात्पर्यभेदं दर्शयति- भगवदुपासकस्येति । पुर्वं पूर्वखण्डे ' यद्येनं निर्भुजं वदन्तं ब्रुवन्तं' इत्यादिना दर्शितिः । अत्र तु भगवदुपासनाविषय एव अस्य उपासकस्य त्वमुपासनायामशक्त इत्यादिप्रकारेणाशक्त्यादिदोषं वदतः पुरुषस्य, वदन्तं प्रति प्रत्युक्तिः प्रत्युक्तिप्रकारः कथ्यत इत्यनुव्या- हारशब्देनोच्यत इत्यर्थः । ननु पूर्वखंडोक्तोऽपि प्रत्युक्तिप्रकारो भग- वदुपासनाविषयकदोषं वदन्तं प्रत्येव । अन्यथा 'निर्भुजं ब्रुवन्त- मुपवदेत् । प्रतृणं ब्रुवन्तमुपवदेत्' इत्याद्युपासनाविशेषानुवादो न स्यात् । अतः कथं विषयभेद इत्यतस्तदुक्तेरभिप्रायं व्यनक्ति- निर्भुजमिति । तथा च निर्भुजाद्यध्ययनकाले भगवदुपासकस्य यस्मिन्कस्मिंश्चिद्दोष उक्ते तं प्रत्युक्तिप्रकारः पूर्वं प्रदर्शितः । इदानीं तु भगवदुपासनाविषय एव दोषं वदतः प्रत्युक्तिप्रकारः प्रदर्श्यत इति विषयभेदकल्पने नोक्तानुपपत्तिरिति भावः । नन्वनुव्याहारशब्देन भग- वदुपासनाविषय एवास्याशक्त्यादिदोषं वदतः प्रत्युक्तिरित्युच्यत इत्युक्तं तत्कथं लभ्यत इत्यतोऽनुव्याहारशब्दार्थमाह- आत्मन इति ॥ 'शक्नुवन्तं चेन्मन्येत— ‘अथ चेदशक्नुवन्तं चेन्मन्येत' इत्यादिनाऽऽत्मनो ज्ञानसामर्थ्यानुसारेण प्रत्युक्ते वक्तव्यत्वावगमादेते व्याहारा अनुव्याहारा इत्युच्यन्ते । तदुक्तिप्रकारपर्यालोचनायां चैषा प्रत्युक्ति- भगवदुपासनाविषय एवास्याऽशक्त्यादिदोषं वदन्तं प्रतीत्यवगम्यत इति भावः ॥

------------------------------------------------------------------------

सर्वाधारत्वतो वंश इत्युपासीत यो हरिम्

**उपासनानिन्दनस्य प्रत्युत्तरम्**

## भाष्यं

सर्वाधारत्वतो वंश इत्युपासीत यो हरिम् । वायुं च मुक्तिमाप्नोति य एवं तदुपासकम् ॥ निन्देत विष्णुविज्ञानविषये तं वदेत सः । विष्णुना वंशभूतेन वायुना सहितं तथा ॥ न शक्नोषीति मामात्थ हास्यतस्त्वामतो हि तौ । ज्ञानसामर्थ्यवानित्थं ब्रूयाद्देवादिरुत्तमः ॥ अन्यो गन्धर्वपित्रादिरल्पज्ञानबलो हि यः । स ब्रूयाद्विष्णुवायुभ्यां सन्धिमिच्छन्तमेव माम् ॥ सन्धातुं नाशको यस्माद्धास्यतस्त्वामतो हि तौ ॥ इति च ।

### **भावप्रदीपः**

इदानीं 'प्राणो वंशः' इत्यादिकं व्याचष्टे - सर्वाधारत्वत इति ॥ वंशो गृहाधारभूतस्थूणा तत्तुल्य इत्यर्थः । हरिं वायुं चेत्यनेन प्राणशब्द उभयवाचीत्युक्तं भवति । स य एनं प्राणं वंशमुपवदेत्' इत्यादि व्याचष्टे - य एवमिति ॥ विष्णुविज्ञानविषयेऽशक्तस्त्वमिति यो निन्देत् तं स उपासको वदेतेति योजना । 'प्राणं वंशं समधां' इत्यस्य तात्पर्यम् – विष्णुना वंशभूतेन तथा वायुना सहितमिति । 'प्राणस्त्वा वंशो हास्यति' इत्यस्यार्थो - हास्यतस्त्वमतो हि ताविति । तौ विष्णुवायू । 'शक्नुवन्तं चेन्मन्येत' इत्यस्य तात्पर्यं— ज्ञानसामर्थ्यवान्देवादिरुत्तम इति । 'अथ चेदशक्नुवन्तं चेन्मन्येत ' इत्यादिव्याचष्टे - अन्य इति ॥ अल्पज्ञानबलो हि य इत्यनेना- शक्नुवन्तमित्येतदल्पज्ञानशक्तिकमिति व्याख्यातम् भवति ॥

