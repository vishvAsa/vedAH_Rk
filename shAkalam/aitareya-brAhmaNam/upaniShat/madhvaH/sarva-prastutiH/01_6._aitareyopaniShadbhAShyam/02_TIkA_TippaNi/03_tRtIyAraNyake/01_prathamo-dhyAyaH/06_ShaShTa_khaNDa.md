+++
title = "०६ षष्टः खण्डः"

+++


## बृहद्रथन्तरयो रूपेण संहिता सन्धीयत इति तार्क्ष्यः

**अथ तृतीयारण्यके प्रथमोऽध्यायः षष्टः खण्डः**

**संहिताविद्या– तार्क्ष्यमुनेरुपासनम्**

# **उपनिषत्**

बृहद्रथन्तरयो रूपेण संहिता सन्धीयत इति तार्क्ष्यः । वाक् वै रथन्तरस्य रूपम् । प्राणो बृहतः । उभाभ्यामु खलु संहिता सन्धीयते, वाचा च प्राणेन च । एतस्यां ह स्मोपनिषदि संवत्सरं गा रक्षयते तार्क्ष्यः । एतस्यां ह स्म मात्रायां संवत्सरं गा रक्षयते तार्क्ष्यः । तदप्येतद्दृषिणोक्तं 'रथन्तरमाजभारा वसिष्ठः ' ' भरद्वाजो बृहदाचक्रे अग्नेः' इति ।स य एवमेतां संहितां वेद सन्धीयते प्रजया पशुभिर्यशसा ब्रह्मवर्चसेन स्वर्गेण लोकेन सर्वमायुरेति ।

**तार्क्ष्यमुनिकृतभगवद्रूपोपासना**

## भाष्यं

देवता पूर्ववर्णस्य लक्ष्मीरेव प्रकीर्तिता । नारायणस्तूत्तरस्य तौ वाक्प्राणाभिधौ मतौ ॥ मध्यस्थः संहितानामा सोऽर्धनारीपुमात्मकः । वेदात्मकत्वाद् वाङ्नाम्नी लक्ष्मीरेव प्रकीर्तिता ॥प्राणनामा प्रणेतृत्वात् साक्षान्नारायणः स्वयम् ।

रमित्यानन्द उद्दिष्टः सम्भोग्यं थमुदाहृतम् ॥ विष्णुभोग्या रतितरा लक्ष्मीरेव रथन्तरम् । नारायणो बृहत्वात्तु बृहन्नामा प्रकीर्तितः ॥ रथन्तरस्य बृहतो देवते चैव तावुभौ । वाक्प्राणसंस्थितौ चैव ताभ्यामेव हि सन्धितम् ॥ लक्ष्मीनारायणं रूपं संहितानामकं शुभम् । एतां विद्यामवाप्तुं हि वत्सरं गा अरक्षत ॥तार्क्ष्य एतन्मात्रं च समुद्दिश्य न चापरम् ।

### **भावप्रदीपः**

'बृहद्रथन्तरयो रूपेण' इति खंडं व्याचष्टे - देवतेत्यादिना ॥ एतेन बृहद्रथन्तरशब्दौ नारायणलक्ष्मीपरावित्युक्तं भवति । 'वाग्वै रथन्तरस्य रूपं प्राणो बृहतः' इत्यस्यार्थः - तौ वाक् प्रणाभिधौ मताविति ॥ 'संहिता सन्धीयते' इत्यत्र संहिताशब्दस्यार्थो-- मध्यस्थः संहितानामेति । वाक्प्राणशब्दौ कथं लक्ष्मीनारायणवाचकावित्यत आह्— वेदेति ॥ रथन्तरबृहच्छदौ लक्ष्मीनारायणयोर्निर्वक्ति- रमितीति ॥ रमेर्डः, ‘संभोग्यं थम् अन्नं थं' इति श्रुतेः । तथा च विष्णुभोग्यत्वात्थम् । रतिरतत्वाद्रतरं, रशब्दस्य व्यवहितेनापि तरपा सामार्थ्यादन्वयः ।

रतरं च तत् थं च रथन्तरमिति लक्ष्मीरेवोच्यत इत्यर्थः । बृहत्वात् पूर्णत्वात् । एवं रथन्तरबृहच्छब्दयोर्योगं प्रदर्श्य रूढिमपि दर्शयितु- माह-- रथन्तरस्येति ॥ रथन्तरबृहदिति सामविशेषौ । तयोश्च तावुभौ लक्ष्मीनारायणौ देवते अधिष्ठातारौ । तथा च ' मृदब्रवीदित्यादौ मृदादिशब्दानां मृदाद्यधिष्ठातृदेवतासु यथारूढिरेवमत्रापीति भावः । एवं वाक्प्राणशब्दयोरपि रूढिं दर्शयितुमाह- वागिति ॥ तावुभा- विति वर्तते । 'उभाभ्यां खलु संहिता सन्धीयते' इत्येतद्व्याचष्टे- ताभ्यामिति ॥ लक्ष्मीनारायणाभ्यां पूर्वोत्तरवर्णस्थाभ्यां संहिता- नामकं लक्ष्मीनारायणमर्धनारीपुमात्मकत्वात् तदाख्यं रूपं सन्धितमिर्थः । ‘एतस्यां ह स्मोपनिषदि संवत्सरं गा रक्षयते तार्क्ष्यः' इत्येतद्व्याचष्टे - एतां विद्यामिति । एतस्यां ह स्म मात्रायां' इत्यस्य व्याख्यानम्– एतन्मात्रं चेति ।

------------------------------------------------------------------------

वाक्प्राणेन संहितेति कौण्ठरव्यः

**संहिताविद्या- कौण्ठरव्यमुनेरुपासनम्**

# **उपनिषत्**

वाक्प्राणेन संहितेति कौण्ठरव्यः । प्राणः पवमानेन, पवमानो विश्वैर्देवैर्विश्वेदेवाः स्वर्गेण लोकेन, स्वर्गो लोको ब्रह्मणा । सैषाऽवरपरा संहिता । स यो हैतमवरपरां संहितां वेद, एवं हैव स प्रजया पशुभिर्यशसा ब्रह्मवर्चसेन स्वर्गेण लोकेन सन्धीयते यथैषा संहिता ।

**कौण्ठरव्यमुनेरभिप्रायवर्णनम्**

## भाष्यं

संहितादेवता बह्वय इति कुण्ठरवात्मजः ॥ द्वयं द्वयं देवतानां मिलितं हरिशर्ववत् । संहितानामकं तत्र वर्णमध्यस्य देवता ॥ तयोरेकं देवतयोः परमन्यत् तथावरम् । अवरस्य परस्यापि संयोगात् संहिता तु सा ॥ प्रोक्तावरपरेत्येव वाक्प्राणाख्यौ रमाच्युतौ । संहितैका तथैवान्या केशवो वायुसंयुतः ॥ वायुः स पवमानाख्यो देवताश्चाखिला अपि । तृतीया संहिता प्रोक्ता देवतास्ताः सशङ्कराः ॥ चतुर्थी संहिता प्रोक्ता शङ्करो ब्रह्मणा सह ।पञ्चमी संहिता चैव संहिता मोक्षदा इमाः ॥

### **भावप्रदीपः**

'वाक्प्राणेन संहितेति कौण्ठरव्यः' इत्यादिकं व्याचष्टे - संहिता देवता इति ॥ ' बह्व इति कुंठरवात्मज आहे' त्यनेन 'प्राणः पवमानेने 'त्यादिकमपि कौण्ठरव्यस्यैव वचनमिति सूचयति । तत्र देवतानां मध्ये हरिः शर्ववन्मिलितं द्वयं द्वयं वाक्प्राणरूपं प्राण- पवमानरूपमित्यादिकं संहितानामकम् । तस्यैवार्थो - वर्णमध्यस्य देवतेति । 'सैषाऽवरपरा संहिता' इत्येतद्व्याचष्टे - तयोरिति । तयोः संहिताघटकयोर्देवतयोर्वागादिप्राणादिकयोर्मध्ये एकं प्राणादिकं परम् उत्तमम् अन्यद् वागादिकमवरम् । तथाशब्द एवमित्यर्थे । एवमपरस्य परस्यापि संयोगाद्या संहिता निष्पन्ना सा अवरपरेति प्रोक्तेत्यर्थः । तत्र किमवरं किञ्च परमित्याशङ्कायां तज्ज्ञापयिष्यन् पञ्चसंहिताघटक- देवतास्वरूपं तावन्निरूपयति- वाक्प्राणाख्याविति ॥ केशवो बायुसंयुतः' इत्यनेन ‘प्राणः पवमानेने 'त्येतद्विवृतम् । 'पवमानो विश्वैर्देवै' रित्यस्यार्थो वायुः स पवमानाख्यो देवताश्चाखिला अपीति ॥ 'विश्वे देवाः स्वर्गेण लोकेने' त्यस्य- देवतास्ताः सशङ्करा इति । स्वर्गलोकशब्देन तदभिमानी शंकरो ग्राह्य इति भावः । ‘शंकरो ब्रह्मणा सह' इत्यनेन ' स्वर्गे लोको ब्रह्मणे 'त्येतद्विवृतम् । ‘स यो है तामवरपारां संहितां' इत्यादेस्तात्पर्यं - संहितामोक्षदा इमा इति । स्वज्ञानिनामिति शेषः ॥

