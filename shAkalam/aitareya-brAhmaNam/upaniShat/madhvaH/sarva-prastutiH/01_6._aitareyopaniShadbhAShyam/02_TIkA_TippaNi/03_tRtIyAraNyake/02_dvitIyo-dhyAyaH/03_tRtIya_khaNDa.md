+++
title = "०३ तृतीयः खण्डः"

+++


## चत्वारः पुरुषा इति बाध्वः

**अथ तृतीयारण्यके द्वितीयोऽध्यायः त्रतीयः खण्डः**

**वायूपासितचतुर्विधपुरुषनिरूपणम्**

# **उपनिषत्**

चत्वारः पुरुषा इति बाध्वः । शरीरपुरुषश्छन्दः पुरुषो वेदपुरुषो महापुरुष इति ।

**शरीरपुरुषः**

शरीरपुरुष इति यमवोचाम स य एवायं दैहिक आत्मा । तस्य योऽयमशरीरः प्रज्ञात्मा स रसः ।

**छन्दःपुरुषः**

छन्दः पुरुष इति यमवोचाम, अक्षरसमाम्नाय एव । तस्यैतस्याकारो रसः ।

**वेदपुरुषः**

वेदपुरुष इति यमवोचाम, येन वेदान् वेद, ऋग्वेदं यजुर्वेदं सामवेदम् । तस्यैतस्य ब्रह्मा रसः । तस्माद् ब्रह्माणं ब्रह्मिष्ठं कुर्वीत, यो यज्ञस्योल्बणं पश्येत् ।

**महापुरुषः**

महापुरुष इति यमवोचाम संवत्सर एव, प्रध्वंसयन् अन्यानि भूतानि, ऐक्याभावयन्नन्यानि । तस्यैतस्या-सावादित्यो रसः ।

**बाध्वशब्दवाच्यो वायुः**

## भाष्यं

संसारबाधितैः प्राप्यो बाध्वो वायुरुदाहृतः । स हि मोक्षप्रदो विष्णोराज्ञया स उवाच ह ।

**देहवर्णवेदाद्यभिमानिदेवतानिरूपणं**

सर्वदेहाभिमानी तु शरीरपुरुषः शिवः । सर्ववर्णाभिमानी च शेषोऽसौ छान्दसः पुमान् ॥ सर्ववेदाभिमान्येव गरुडो वेदपुरुषः । संवत्सराभिमानी तु ब्रह्मैव हि महापुमान् ॥ सारः शिवस्यानिरुद्धनामा देहस्थितो हरिः । अ इत्याक्रियते यस्माद् वासुदेवो ह्यकारगः ॥ शेषस्य सारः स विभुर्ब्रह्माख्यो ज्ञानबृंहणात् । सङ्कर्षणाख्यस्तु हरिः सारः स गरुडस्य च ॥ ब्रह्मिष्ठम् ऋत्विजं कुर्वीत ब्रह्मर्त्विक्संस्थितश्चासौ तस्माद् ब्रह्मिष्ठमेव हि । कुर्याद् ब्रह्मर्त्विजं तस्मिन् विशेषेण स्थितो हरिः ॥ब्रह्मणः सारभूतस्तु प्रद्युम्नो भगवान् हरिः । स एवादित्यसंस्थश्च स ह्यादिर्जगतो विभुः ॥ ततश्च सर्वभूतेषु जीवानां विनियामकः ।

### **भावप्रदीपः**

‘चत्वारः पुरुषाः' इत्येत्खण्डं व्याचष्टे – संसारबाधितैरित्यादिना ॥ तत्र बाध्वशब्दार्थमाह- संसारेति ॥ बाध्यन्त इति बाधः संसार- बाधवन्तः । बाधतेः कर्मणि क्विप् । वायते प्राप्यत इति वः वातेः कर्मणि कः । कथं स्वयं संसारिणो वायोः संसारबाधितप्राप्यत्वमि- त्यतस्तदुपपादयति- स हीति ॥ बाध्व इत्यन्तरमध्याहार्यं दर्शयति- स उवाचेति ॥ ' शरीरपुरुष इति यमवोचाम स य एवायं दैहिक आत्मा' इत्येतद्व्याचष्टे - सर्वदेहेति ॥ ' छन्दः पुरुष इति यमवोचामाक्षरसमाम्नाय एव' इत्यस्यार्थः- सर्ववर्णेति । यः सर्व- वर्णाभिमानीति शेषः । असौ छान्दसः पुमानित्यन्वयः । एतेन ‘अक्षरसमाम्नायः’ इत्युक्तार्थम् । 'वेदपुरुष इति यमवोचाम येन वेदान्वेद' इत्यादेर्व्याख्या- सर्ववेदाभिमान्येवेति ॥ । 'महापुरुष इति यमवोचाम संवत्सर एवे 'ति वाक्यं विवृणोति - संवत्सरा- भिमानीत्विति ॥

अथैषां चतुर्णां पुरुषाणामुपास्य भगवद्रूपाभिधायकं 'तस्य योऽय- मशरीरः प्रज्ञात्मा स रसः । तस्यैतस्याकारो रसः । तस्यैतस्य ब्रह्मा रसस्तस्यैतस्यादित्यो रसः' इति वाक्यचतुष्टयं मूर्तिचतुष्टयपरत्वेन व्याचष्टे – सार इत्यादिना ॥ ' तत्राय' मित्यस्यार्थो - देहस्थित इति ॥ ‘अकारः' इत्यस्यार्थः– अ इत्याक्रियते आहूयते इति ॥

अकारस्थितत्वाच्चाकरनामास्येति भावेनाह- अकारग इति ॥ ज्ञानबृंहणाज् ज्ञानेन पूर्णत्वात् । भक्तानां ज्ञानवर्धनाच्च ब्रह्माख्यः संकर्षणनामा हरिर् असौ संकर्षणो ब्रह्मर्त्विक्संस्थश्च ब्रह्माख्ये ऋत्विजि संस्थितश्च अतोऽपि ब्रह्माख्य इति भावः । ननु ब्रह्मशब्देन संकर्षणाख्यभगवद्रूपस्यैव ग्रहणे 'तस्माद्ब्रह्माणं ब्रह्मिष्ठं कुर्वीत ' इत्युत्तरवाक्यमसङ्गतं स्यादित्यतश्चेदमुक्तम्- ब्रह्म ऋत्विक् संस्थितश्वासाविति । अत एवोत्तरवाक्यं नासङ्गतमिति भावेन तद्व्याचष्टे - तस्मादिति ॥ ' तस्मात्' इत्यस्यैव विवरणम्- तस्मिन्विशेषेण स्थितो हरिरिति । ब्रह्मिष्ठं ब्रह्मज्ञानिनं सर्ववेदा- भिज्ञं च । तस्य ब्रह्मनिष्ठत्वाभावे तस्मिन्हरेर्विशेषेण सन्निधाना- संभवादिति भावः । प्रद्युम्ने आदित्यशब्दप्रवृत्तौ निमित्तद्वयमाह - स एवादित्यसंस्थ इत्यादिना ॥ तत्रादित्यसंस्थ इत्यनेन रूढिज्ञापनं, स ह्यादिरित्यादिना योगप्रदर्शनम् । आदिः कारणभूतः, ततः व्याप्तः । ततश्चादित्वात्ततत्वान्नियामकत्वाच्चादित्य इत्युक्तं भवति । तनोतेर् विप्रत्यये तकारमात्रं रूपम् । यती प्रयत्न इत्यतोऽन्तर्णीतण्यर्थात् प्रत्येति रूपम् । ततः कर्मधारयः ॥

------------------------------------------------------------------------

स यश्वायमशरीरः प्रज्ञात्मा यश्चासावादित्य एकमेतदिति विद्यात्

# **उपनिषत्**

स यश्वायमशरीरः प्रज्ञात्मा यश्चासावादित्य एकमेतदिति विद्यात् । तस्मात् पुरुषं पुरुषं प्रत्यादित्यो भवति । तदप्येतदृषिणोक्तं-चित्रं देवानामुदगादनीकं चक्षुर्मित्रस्य वरुणस्यानेः । आ प्रा द्यावापृथिवी अन्तरिक्षं सूर्य आत्मा जगत- स्तस्थुषश्च ॥ इति ।

## भाष्यं

स एवादित्यगो विष्णुर्यः प्रद्युम्नाभिधो हरिः । स एव सर्वदेहेषु चानिरुद्धतनुः स्थितः । सङ्घर्षणो वासुदेव इत्येकः स चतुर्विधः ॥
प्रतिपूरुषमेतस्मात् स्थितो विष्णुर्नियामकः । आदित्यादिषु च स्थित्वा द्योतकोऽसौ प्रति प्रति ॥ स चेतनतमत्वाद्धि चित्रमित्यभिधीयते । मुख्यत्वात् सर्वदेवानामननादीशितृत्वतः ॥ कर्तृत्वादप्यनीकं स उदैत् सूर्यस्थितो हरिः । ज्ञानदत्वाच्च देवानां चक्षुरेतेन दर्शनात् ॥ आपूरयन्सर्वलोकान् प्रकाशेन जनार्दनः । आदानात् सर्वजीवानामत्तृत्वात् प्रलयेऽपि च ॥ आत्मेत्युक्तः स भगवान् जगतः स्थावरस्य च ।

### **भावप्रदीपः**

‘स यश्चायमशरीरः प्रज्ञात्मा यश्चासावादित्य एकमेतदिति विद्यात् ' इत्येतद्विवृणोति - स एवेति । यः प्रद्युम्नाभिधो हरिः स एवादित्यगो विष्णुर्न तत्र भेदोऽस्ति । य आदित्यगतो विष्णुः स एव सर्वदेहेषु चानिरुद्धतनुः स्थित इत्यर्थः । एवं रूपद्वयस्यैवात्यन्ताभेदोत्त्या संकर्षणवासुदेवयोः प्राप्तां भेदशङ्कां पराकरोति- संकर्षण इति ॥ स प्रद्युम्नानिरुद्धरूपी भगवानेक एव संकर्षणो वासुदेवश्चेति रूपद्वयेन सह चतुर्विध इत्यर्थः । तथा च वक्ष्यमाणप्रमेयानुगुण्यार्थमेवादित्यगत- पुरुषदेहस्थितयोर्द्वयोरेवैक्यमभिहितम् । वस्तुतस्तु चतुर्णामपि रूपा- णामैक्यमस्त्येवेति भावः । ' तस्मात्पुरुषं पुरुषं प्रत्यादित्यो भवति' इत्येतद्व्याचष्टे - प्रति पूरुषमिति । एतस्मात् पुरुषादित्यगत- रूपयोरैक्यान्निमित्ताद् विष्णुरादित्यगतः प्रतिपुरुषं नियामकतया स्थितः । आदित्यादिषु च स्थित्वाऽसौ विष्णुः सर्वेषां मां प्रतिमां प्रत्यादित्यो वर्तते' इति द्योतकः प्रतीतिजनकश्च भवतीत्यर्थः ।

अत्रोदाहृतं समाख्यामन्त्रं व्याचष्टे - स इति ॥ चेतनतमत्त्वाद् अतिशयितचेतनत्वात् । तस्यैव विवरणम् - मुख्यत्वादिति । सर्व- चेतनेषु मुख्यत्वाच्चित्रमित्यभिधीयते । अतिशयिता चिच् चित्तरा । चित्तरैव चित्रं, तरशब्दे तकारान्तलोपो ऽनीकशब्दं निर्वक्ति- सर्वदेवानामिति ॥ अननाच् चेष्टकत्वादन् ईशितृत्वाद् ई, कर्तृत्वात्कं, ततः कर्मधारयो ऽनीकम् । अव्यक्तस्वभावस्य हरेः कथमुदगादित्युदयोक्तिरित्यतस्तद्भटयितुमुक्तम्-सूर्यस्थित इति ।

'मित्रस्य वरुणस्य अग्नेश्चक्षुर् इत्यस्यार्थः- ज्ञानदत्वाद्देवानां चक्षुरिति । ज्ञानदत्वादित्यस्यैव विवरणम् - एतेन दर्शनादिति ॥ एतेन एतदनुग्रहेण दर्शनादेतद्दर्शनादित्यर्थः । तथा च चष्टेऽनेनेति चक्षुरिति चक्षुः शब्दव्युत्पत्तिरप्यनुकूलिता भवति । 'आ प्रा द्यावा पृथिवी अन्तरिक्षं' इत्यस्यार्थः- आपूरयन्निति । 'आत्मा जगतस्तस्थुषश्च' इत्यस्यार्थमाह- आदानादिति । जगतस्थस्थुषश्चेत्यस्य जगत- स्स्थावरस्येत्यनुवादपूर्वकं सर्वजीवानामिति व्याख्यानम् । आदानात् स्वीकरणात् स्ववशे स्थापनादिति यावत् । प्रलयोऽत्तृत्वाच्चात्मेत्युक्तः । आङ् पूर्वकाद् दादातेर्डमन् । आङ् पूर्वकादद भक्षण इत्यतश्च डमन् ॥

