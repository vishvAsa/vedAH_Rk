+++
title = "०५ पञ्चमः खण्डः"

+++


## अथ खल्वाहुर्निर्भुजवक्त्राः

**अथ तृतीयारण्यके प्रथमोऽध्यायः पञ्चमः खण्डः**

**अशक्तत्यादिदोषवदन्तं प्रति प्रत्युक्तिप्रकारकथनम्**

# **उपनिषत्**

अथ खल्वाहुर्निर्भुजवक्त्राः । पूर्वमक्षरं पूर्वरूपम् । उत्तरमुत्तररूपम् । योऽवकाशः पूर्वरूपोत्तररूपे अन्तरेण सा संहितेति ॥स य एवमेतां संहितां वेद सन्धीयते प्रजया पशुभिर्यशसा ब्रह्मवर्चसेन स्वर्गेण लोकेन सर्वमायुरेति ।

**ह्रस्वमाण्डुकेयोपासना**

अथ वयं ब्रूमो निर्भुजवक्त्रा इति ह स्माह ह्रस्वो माण्डूकेयः । पूर्वमेवाक्षरं पूर्वरूपम् । उत्तरमुत्तररूपम् । योऽवकाशः पूर्वरूपोत्तररूपे अन्तरेण येन सन्धिं विवर्तयति येन स्वरास्वरं विजानाति येन मात्रामात्रां विभजते सा संहितेति । स य एवमेतां संहितां वेद सन्धीयते प्रजया पशुभिर्यशसा ब्रह्मवर्चसेन स्वर्गेण लोकेन सर्वमायुरेति ।

**मध्यमकृतोपासना**

अथ हास्य पुत्र आह मध्यमः प्रातीबोधीपुत्रः । अक्षरे खल्विमे अविकर्षन्ननेकीकुर्वन् यथावर्णमाह । तद्याऽसौ मात्रा पूर्वरूपोत्तररूपे अन्तरेण सन्धिविज्ञपनी साम तद्भवति । सामैवाहं संहितां मन्य इति ।

**निर्भुजवक्त्रपासितसंहितागतभगवद्रूपवर्णनम्**

## भाष्यम्

पूर्ववर्णस्थितं यत्तद्रूपं पूर्वाक्षराभिधम् । वराहाख्यं हरेरन्यवर्णगं वामनाभिधम् ॥ उत्तराक्षरसंज्ञं च वर्णयोरन्तरस्थितम् । अवनात् काशनाच्चैतदवकाशाभिधं हरेः ॥ नृसिंहरूपमित्याहुर्निर्भुजास्यास्तथाऽवदन् । ह्रस्वो येनाक्षरोच्चारो मात्रासन्धिस्वरात्मकः ॥ व्यासरूपो हरिः साक्षात् संहितानामस्त्विति । मत्पुत्रो मध्यमः प्राह समोच्चारणकारणः ॥ सामनामा वासुदेवः संहितानामवानिति ॥ इति च । मापयति त्रायति चेति मात्रा भगवान् । यथोच्चारितवर्णयोर्मध्यस्थितश्च ।

### **भावप्रदीपः**

‘अथ खल्वाहुर्निर्भुजवक्त्राः’ इत्येत्खंडं व्याचष्टे - पूर्ववर्णेत्या- दिना ॥ अन्यवर्णगम् उत्तरवर्णस्थितम् । वर्णयोः पूर्वोत्तराक्षरयोर् अन्तरस्थितं मध्ये स्थितम् । 'योऽवकाशः' इत्यत्रावकाशशब्दं हरौ निर्वक्ति- अवनादिति ॥ निर्भुजवक्त्रा इति केषांचिदृषीणां संहिता - वादिनां यौगिकं नामेत्यभिप्रेत्योक्तम्- निर्भुजास्या इति ॥ ' अथ वयं ब्रूमो निर्भुजवक्त्राः' इत्यादेरर्थः- तथाऽवदन्निति । ह्रस्वः ह्रस्वमांडूकेयो नाम ऋषिः । मात्रा ह्रस्वाक्षरम् । सन्धिः पूर्वोत्तर- वर्णयोः । स्वर उदात्तादिः । एतदात्मकाक्षरोच्चारो येन यत्प्रेरणया भवति स व्यासरूपः साक्षाद्धरिः संहितानामक इत्यवददित्यन्वयः । एतेन 'येन सन्धिं विवर्तयती' त्यादिकं विवृतं भवति । 'अथ हास्य पुत्र आह मध्यमः' इत्यस्य व्याख्या - मत्पुत्र" इति । ह्रस्व- मांडूकेयपुत्रः । समोच्चारणकारण इत्यनेन ' अक्षरे खल्विमे अविक- र्षन्ननेकीकुर्वन् यथावर्णमाह' इत्येतद्विवृतं भवति । कारणशब्दः करोते- र्ण्यन्तात् करणे ल्युडन्तः । स च पुल्लिङ्गोऽपि भवति । 'सामनामा वासुदेवः’ इत्यनेन ‘साम तद्भवति सामैवाहं संहितां मन्ये' इत्येत- द्विवृतं भवति । 'तद्यासौ मात्रे' त्यत्र मात्रशब्दं भगवति निर्वक्ति- मापयतीति ॥ मापयति ज्ञापयति त्रायति त्रायते पालयति चेति मात्रा भगवानित्यर्थः । ‘पूर्वोत्तररूपे अन्तरेणे' त्यस्यार्थो - यथोच्चारित- वर्णयोर्मध्यस्थितश्चेति । चशब्देन भगवानित्यस्यानुवृत्तिः ॥

------------------------------------------------------------------------

तदप्येतदृषिणोक्तं– बृहस्पते न परः साम्नो विदुरिति

**वासुदेवः संहिताप्रतिपाद्य इत्यत्र ऋषिसम्मतिकथनम् **

# **उपनिषत्**

तदप्येतदृषिणोक्तं– बृहस्पते न परः साम्नो विदुरिति । स य एवमेतां संहितां वेद सन्धीयते प्रजया पशुभिर्यशसा ब्रह्मवर्चसेन स्वर्गेण लोकेन सर्वमायुरेति ॥३.१.५॥

**विद्यायाः पात्रापात्रनिरूपणम्**

## भाष्यम्

मा नः स्तेनेभ्यो ये अभिद्रुहस्पदे निरामिणो रिपवोऽन्नेषु जागृधुः । येषां नैतनापरं किं च नैकं ब्रह्मणस्पते ब्रूहि तेभ्यः कदाचित् ॥ अथोशमेनोपरता मनुष्या ये धर्मिणो ब्रूहि तेभ्यः सदा नः । आदेवानामोहते विव्रयो हृदि बृहस्पते न परः साम्नो विदुः ॥ अभिद्रुहस्पदे अभितो द्रोहस्य नित्यनिरतिशयदुःखस्यान्धतमसो योग्याः (शास्त्रदस्यवः ) ।

ऐकात्म्यं नाम यदिदं केचिद् ब्रूयुरनैपुणाः । शास्त्रतत्त्वमविज्ञाय तथावादबला जनाः ॥ कामक्रोधाभिभूतत्वादहङ्कारवशं गताः । याथातथ्यमविज्ञाय शास्त्राणां शास्त्रदस्यवः ॥ ब्रह्मस्तेना निरानन्दा अपक्कमनसोऽशिवाः । वैगुण्यमेव पश्यन्ति न गुणानि नियुञ्जते ॥ तेषां तमः शरीराणां तम एव परायणम् ॥ इति मोक्षधर्मे भगवद्वचनादेवंविधा एव स्तेना अभिद्रुहस्पदस्थाश्च ।

### **भावप्रदीपः**

ननु विष्णोः सामशब्दवाच्यत्वं संहिताशब्दवाच्यत्वं च कुत इत्यतस्तत्र सामशब्दवाच्यत्वे तावच्छ्रुतिसमाख्योच्यते- तदप्ये-तद्दृषणोक्तमिति ॥ तत्रापि सामशब्दो विष्णुपरः कुत इत्यतस् तयोस्तदुपपादयितुं समग्रं मन्त्रवाक्यमुदाहृत्य व्याचष्टे - मान इति ॥ अभिद्रुहस्पदे स्थातुं योग्या इति शेषमभिप्रेत्य तद्व्याख्यानं - अभितो द्रोहस्येत्यादि । स्तेनेभ्य इति न प्रसिद्धस्तेनविवक्षिताः । तेषाम- भिद्रोहपदस्थत्वायोगादित्याशयेन प्रमाणेनैव विवक्षितास्तेनान् दर्शयति-- ऐकात्म्यमिति । एकश्चासावात्मा चेत्येकात्मा, तस्य भाव ऐका - त्म्यम् । सर्वात्मनां ब्रह्मैक्यमिति यावत् । यदैकात्म्यं नाम इदम - नैपुणा अविद्यमाननैपुणाः केचिद् ब्रूयुः । तेषां तथावचने किं मूलमित्यत उक्तम् - शास्त्रतत्वमिति ॥ अहं ब्रह्म' इत्यादि- शास्त्राणां तत्त्वमन्तर्यामिरूपाणां ब्रह्मत्वादिरूपमभिप्रेतार्थमविज्ञाय ब्रूयुः । कथमविज्ञानमात्रेण तदुक्तिरित्यत उक्तम्- तथेति ॥ ऐक्यप्रति - पादकसदृशो यो वाद एकविभक्तित्वादिरूपः स बलं येषां ते तथोक्ताः । 'अहं ब्रह्मास्मि' इत्यादिवाक्यानां तात्पर्यमविज्ञायापाततः प्रतीत एवार्थे भ्रान्ता इत्यर्थः । सर्वेषामविद्यमानं शास्त्रतत्त्वाज्ञानादिकं तेषामेव किं निमित्तमित्यत उक्तम्- कामेति । यथोक्तम्- 'इच्छाद्वेषसमुत्थेन द्वन्द्वमोहेन इति । द्वन्द्वमोहस्तत्वज्ञानाभावः । ननु 'द्वा सुपर्णा
इत्यादिशास्त्रेषु विरोधिषु सत्सु कथमैक्यं ब्रूयुरित्यत आह- याथातथ्येति ॥ भेदपराणां शास्त्राणां याथार्थ्यम- विज्ञाय शास्त्रदस्यवस् तानि शास्त्राण्यतत्त्वावेदकानीति मन्यमाना इत्यर्थः । एवमैक्यं मन्यमाना ब्रह्मस्तेनाः । कामादीनामागन्तु- कत्वान्मूलकारणमाह- निरानन्दा इत्यादि । एतेन पदत्रयेणा-धमानां स्वरूपयोग्यतां लक्षयति । तथापि सर्वज्ञत्वाल्पज्ञत्वादि- विरुद्धधर्माधिकरणत्वानुमानविरुद्धमैक्यं कथं ब्रूयुरित्यत आह- वैगुण्यमेवेति ॥ जीवब्रह्मणोस्तत्त्वतो निर्गुणत्वमेव पश्यन्तो गुणानि गुणान् सर्वज्ञत्वादिधर्मान् न नियुञ्जते तत्स्वरूपेण न योजयन्ति । एवं भूतानां फलमाह— तेषामिति । तमोगुणप्रचुरशरीराणां तम एव तामिस्रान्धतामिस्ररूपो नरकविशेष एव परायणं परमप्राप्यमित्येवं मोक्षधर्मे भगवद्वचनादेवंविधा जीब्रह्मणोरैक्यं मन्यमाना एव स्तेनास्त एवाभिद्रुहस्पदस्थाश्च । तम एव तेषां परायणमित्युक्तत्वादित्यर्थः ॥

