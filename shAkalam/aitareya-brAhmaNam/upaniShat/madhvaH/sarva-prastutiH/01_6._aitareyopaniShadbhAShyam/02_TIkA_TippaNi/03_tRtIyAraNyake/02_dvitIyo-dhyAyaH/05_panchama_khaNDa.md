+++
title = "०५ पञ्चमः खण्डः"

+++


## अथ खल्वियं सर्वस्यै वाच उपनिषत्

**अथ तृतीयारण्यके द्वितीयोऽध्यायः पञ्चमः खण्डः**

**स्पर्शाद्यक्षरप्रतिपाद्यरूपाभिधानम्**

# **उपनिषत्**

अथ खल्वियं सर्वस्यै वाच उपनिषत् । सर्वा होवेमाः सर्वस्यै वाच उपनिषदः । इमां त्वेवाचक्षते । पृथिव्या रूपं स्पर्शा अन्तरिक्षस्योष्माणो दिवः स्वराः । अग्ने रूपं स्पर्शा, वायुरुष्माण आदित्यस्य स्वराः । ऋग्वेदस्य रूपं स्पर्शा, यजुर्वेदस्योष्माणः सामवेदस्य स्वराः । चक्षुषो रूपं स्पर्शाः श्रोत्रस्योष्माणो मनसः स्वराः । प्राणस्य रूपं स्पर्शा अपानस्योष्माणो व्यानस्य स्वराः ।

## भाष्यम्

अथ सर्ववाग्विषया विद्योच्यते । विष्णुशब्दार्थत्वात् सर्ववाचाम् । पूर्वोक्ता अपि सर्ववागुपनिषद एव । तथापि मुख्यत एव सर्ववाग्विषयत्वाद् वक्ष्यमाणामेव 'सर्वस्यै वाच उपनिषत्' इति सर्वेऽप्याचक्षते । पृथिव्यादिस्थितो विष्णुः पृथिव्याद्यभिधानवान् । स्पर्शादीनां देवताऽसौ क्रमेणैव प्रकीर्तितः ॥

### **भावप्रदीपः**

'अथ खल्वियं' इत्येतत्खण्डं व्याचष्टे - अथेति । सर्वस्यै वाचे सर्वस्या वाच उपनिषद् रहस्यरूपा लौकिकवैदिकसर्ववाग्विषयका इयं वक्ष्यमाणा विष्णुनामार्थविषयिणी विद्येोच्यत इत्यर्थ इति भावः । कथं वक्ष्यमाणविद्यायास्सर्ववाग्विषयकत्वमित्यतस्तत्र हेतुं स्वयमाह - विष्विति ॥ विष्णुशब्दस्य योऽर्थस्तदर्थकत्वात्सर्ववाचामित्यर्थः । 'सर्वा ह्येवेमास्सर्वस्यैवाच उपनिषदः' इत्येतद्व्याचष्टे पूर्वोक्ता इति ॥ तथापीति श्रवणाद् यद्यपीति प्राक् पूरणीयम् । 'इमां त्वेवाचक्षते' इत्यस्यार्थमाह- तथापीति ॥ ' पृथिव्या रूपं स्पर्शाः' इत्यादिकं व्याचष्टे-पृथिव्यादिस्थित इति ॥

------------------------------------------------------------------------

अथ खल्वियं दैवी वीणा भवति

**मानुषी तनुर् दैवी वीणा प्रतिरूपा**

# **उपनिषत्**

अथ खल्वियं दैवी वीणा भवति । तदनुकृतिरसौ मानुषी वीणा भवति । यथाऽस्याः शिर एवममुष्याः शिरः । यथाऽस्या उदरमेवममुष्या अम्भणम् । यथाऽस्यै जिह्वैवममुष्यै वादनम् । यथाऽस्यास्तन्त्रय एवममुष्या अङ्गुलयः । यथाऽस्याः स्वरा एवममुष्याः स्वराः । यथाऽस्याः स्पर्शा एवममुष्याः स्पर्शाः । यथा ह्येवेयं शब्दवती तर्भवत्येवमसौ शब्दवती तर्भवती । यथा ह्येवेयं लोमशेन चर्मणाऽपिहिता भवत्येवमसौ लोमशेन चर्मणा पिहिता । लोमशेन ह स्म वै चर्मणा पुरा वीणा अपिदधति । स यो हैतां देवीं वीणां वेद, श्रुतवदनो भवति, भूमिप्रास्याकीर्तिर्भवति, यत्र क्व चार्या वाचो भाषन्ते विदुरेनं तत्र ।

## भाष्यं

तस्य विष्णोरयं देहो वीणा साक्षात् प्रकीर्तिता । दैवी वीणा ततः सेयं लोकसिद्धा तु मानुषी ॥ ब्रह्मादिदेहान् यो वेद विष्णोर्वीणेति भक्तितः । विद्यापूर्णमुखः स स्याद्भूमिपूरितकीर्तिमान् ॥

### **भावप्रदीपः**

'अथ खल्वियं दैवी वीणा' इत्यादिकं व्याचष्टे - तस्य विष्णो- रिति । तथा च देवस्य विष्णोरियं वीणा दैवी वीणेत्युक्तं भवति । ' तदनुकृतिरसौ मानुषी वीणा भवति इत्येतद्व्याचष्टे- लोकसिद्धेति ॥ ‘स यो हैतां दैवीं वीणां वेद' इत्यस्यार्थमाह-- ब्रह्मादिदेहानिति ॥ 'श्रुतवदनो भवति' इत्यस्यार्थो - विद्यापूर्णमुखस्यादिति 'भूमिप्रास्य कीर्ति' रित्यस्य- भूमिपूरितकीर्तिमानिति ।

