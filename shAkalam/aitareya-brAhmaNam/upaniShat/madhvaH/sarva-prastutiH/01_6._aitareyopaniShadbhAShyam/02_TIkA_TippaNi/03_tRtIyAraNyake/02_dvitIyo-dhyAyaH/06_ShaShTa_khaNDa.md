+++
title = "०६ षष्टः खण्डः"

+++


## अथ हास्मा एतत्कृष्णहारीतो वाग्ब्राह्मणमिवोपोदाहरति

**अथ तृतीयारण्यके द्वितीयोऽध्यायः षषटः खण्डः**

**आयासपरिहाराय ब्रह्मणा हरिस्तुतिः कृता**

# **उपनिषत्**

अथ हास्मा एतत्कृष्णहारीतो वाग्ब्राह्मणमिवो- पोदाहरति । प्रजापतिः प्रजाः सृष्ट्वा व्यस्रंसत संवत्सरः । स च्छन्दोभिरात्मानं समदधात् । यच्छन्दोभिरात्मानं समदधात् तस्मात् संहिता ।

## भाष्यं

संवत्सर इति विशेषणाद्विरिञ्च एवात्र प्रजापतिः । ' ब्रह्मा विश्वः कतमः स्वयम्भूः प्रजापतिः संवत्सरः' इत्यादि श्रुतेः । श्रान्तो ब्रह्मा सर्ववेदैः स्तुत्वा नारायणं प्रभुम् । तेनैव सम्यक्सन्धाय दाढ देहस्य सोऽकरोत् ॥ सन्धानात् संहितेत्युक्तो विष्णुरेव सनातनः ।

### **भावप्रदीपः**

‘अथ हा स्मा एतत्कृष्णहारितः' इत्येतत्खण्डं व्याचष्टे - संवत्सर इत्यादिना ॥ तत्र 'प्रजापतिः प्रजाः सृष्ट्वा ' इत्यत्र प्रजापतिशब्दः 'प्रजापतिः शिवः शेफो लिङ्गमित्यभिधीयते' इत्यादिवचनाद्रुद्रपर इति प्रतीतिनिरासाय सोपपत्तिकं विवक्षितं तदर्थमाह- संवत्सर इति ॥ संवत्सरशब्दश्च विरिञ्चपर इति प्रागुपपादितमेवेति भावः । श्रुतिमप्यत्रार्थे प्रमाणयति - ब्रह्मेति । समग्रं खण्डं प्रमाणेनैव व्याचष्टे - श्रान्तो ब्रह्मेत्यादिना ॥ प्रजाः सृष्ट्वा श्रान्तः सन् श्रान्तिपरिहाराय सर्ववेदैर्नारायणं स्तुत्वा तेनैव स्तुतेन नारायणेनैव स्वदेहं सन्धाय देहस्य दाढर्त्यमकरोदित्यन्वयः । अत्र 'श्रान्त' इति ‘व्यश्रंसते’त्यस्यार्थः । ‘सर्ववेदैस्तुत्वे' त्यनेन 'छन्दोभि 'रित्यस्य, 'नारायणं स्तुत्वे 'ति शेषेणान्वयः सूचितः । तेनैव सम्यक् सन्धायेत्यनेन 'आत्मानं स्वदेहं छन्दोभिस्स्तुतेन हरिणा समदधात् ' इति मूलव्याख्यानं सूचयति ‘यच्छन्दोभिरात्मानं समदधात्तस्मात्संहिता' इत्येव्याचष्टे – सन्धानादिति ॥ स्वदे ब्रह्म सन्धितत्वादित्यर्थः ॥

------------------------------------------------------------------------

तस्यै वा एतस्यै संहितायै णकारो बलं षकारः प्राण आत्मा

**विष्णुशब्दार्थकथनम्**

# **उपनिषत्**

तस्यै वा एतस्यै संहितायै णकारो बलं षकारः प्राण आत्मा । स यो हैतो णकारषकारावनुसंहितमृचो वेद, सबलां सप्राणां संहितां वेदायुष्यमिति विद्यात् ।

## भाष्यं

विष्णुनाम्नि णशब्देन विष्णोर्बलमुदीर्यते । ण इत्याक्रियमाणत्वात् णकारोऽस्य बलं मतम् ॥ विष्णुनानि षकारेण रमाब्रह्मेशपूर्विणः । प्रणेतृताखिलस्यैव विष्णोरुक्ता तथाऽऽत्मता ॥आततत्वं सर्वगुणैर्देशतः कालतस्तथा । आत्मशब्दोदितं तच्च षशब्देनाभिधीयते ॥ इत्याक्रियमाणत्वं प्रणेतृत्वं च पूर्णता । विष्णोः षकार इत्युक्ता वीत्युक्तस्य विशिष्टता ॥ अन्त्यस्थित उकारस्तु ताच्छील्यादि" हरेर्वदेत् । एवं विशिष्टप्राणत्वमाततत्त्वं च सर्वतः ॥ विशिष्टं च बलं विष्णोः सर्वस्माच्छीलमित्यपि । उदितं विष्णुशब्देन तस्मादृक्संहितामनु ॥
वर्णद्वयसमायोगे ष्णुशब्दस्यार्थमेव तु । विष्णोः प्राणत्वमात्मत्वं बलं चैवात्र वेत्ति यः ॥ स एव विष्णोर्बलवित् तथा प्राणत्वविद्भवेत् । स एवमुक्तः संसारान्नित्यायुष्मान् भविष्यति ।

### **भावप्रदीपः**

'तस्यै वा एतस्यै संहितायै णकरारो बलं, षकारः प्राण आत्मा' इत्येतद्व्याचष्टे - विष्णुनानीति ॥ तर्हि णकारो बलमिति कथं सामानाधिरण्यमित्यतो नायं णकार इति कारप्रत्ययः । किन्तु कर्मण्यण् प्रत्ययान्तः कारशब्द एवेति भावेन णकारशब्दं निर्वक्ति- ण इति ॥ षकारेण तु रमाब्रह्मेशपूर्विणोऽखिलस्यैव प्रणेतृता तथात्मता चोक्तेत्यन्वयः । का नामात्मतेत्यत आह- आततत्व- मिति ॥ व्याप्तत्वमित्यर्थः । षकारेणात्मतोक्तेत्युक्तत्वात्तच षशब्दे- नाभिधीयत इति पुनर्वचनमादरातिशयद्योतनाय । तत्रापि ‘षकारः प्राण आत्मा' इति सामानाधिकरण्यप्रयोगनिर्वाहाय, षकारशब्दं निर्वक्ति - ष इति ॥ प्रणेतृत्वं षकार इत्युक्तम् । पूर्णता च षकार इत्युक्तेनान्वयः । नन्वत्र णकारषकारौ बलादिवाचकावित्येवोच्यते । तौ च विष्णुनामगताविति कुतः । न हि णकारषकारावेव विष्णु- नामेत्यत आह— वीतीति ॥ सत्यम् । सन्ति विष्णुनाम्यन्येऽपि वर्णास्तथापि वीत्युपसर्गेण उक्तस्य णकारषकाराभ्यां प्रतिपादितस्य बलादेर्विशिष्टताभिधीयते । अन्त्यस्थित उकारस्तु हरेस्ताच्छील्यं बलादिशीलत्वम् । आदिपदेन बलादेर्नित्यत्वं स्वतन्त्रत्वमनवधिकत्व- मप्राकृतत्वं चेत्यादिकं वदेदित्यर्थः । तथा च विष्णुशब्दस्य कोऽर्थः सम्पन्न इत्यत आह— एवमिति ॥ विशिष्टप्राणत्वं विशिष्ट-प्रणेतृत्वम् । सर्वतः सर्वप्रकारेण । देशतः कालतो गुणतश्च आततत्वं व्याप्तत्वम् । सर्वस्माद्विशिष्टं बलं विष्णोरुदितम् । तदेतत् सर्वं विष्णोः शीलमित्यप्युदितं विष्णुशब्देनेत्यर्थः । तथा च विष्णु- नाम्नि वीत्यस्योपसर्गत्वेनोत्तरपदार्थविशेषकत्वादुकारस्य चोन्प्रत्यय- संबन्धित्वादुपसर्जनत्वेन णकारषकारावेव प्राधान्याद्विष्णुनामरूपाव- भिमताविति तद्गतावेवैतौ णकारषकाराविति ज्ञायत इति भावः । यथोक्तमनुव्याख्याने–'उपसर्गत्वतो वेस्तु ताच्छील्यार्थादुनस्तथा । णकारश्च षकारश्च नामरूपतया मतौ इति ।

'स यो हैतौ णकारषकारावनुसंहितमृचो वेद सबलां सप्राणां संहितां वेद' इत्येतद्व्याचष्टे - तस्मादिति ॥ तस्माद् द्विष्णुशब्दस्य विशष्टप्राणबलादिवाचकत्वाद् ऋक्संहितामनु सर्वास्वप्यृक्संहितासु पूर्वोत्तरवर्णद्वयसमायोगे अत्र विष्णुनाम्नि सतो विष्णुशब्दस्यार्थभूतं विष्णोः प्राणत्वमात्मत्वं बलं चैव यो वेत्ति स एव विष्णोर्बलवत् तथा प्राणत्ववित् । आत्मत्वविचेत्यपि ग्राह्यं भवेत् । 'आयुष्यमिति विद्यात्' इत्यस्य तात्पर्यमाह - स एवेति । तथा च एवमेतद्वेदनं नित्यायूरूपमोक्षसाधनमिति विद्यादिति तदर्थ उक्तो भवति ॥

