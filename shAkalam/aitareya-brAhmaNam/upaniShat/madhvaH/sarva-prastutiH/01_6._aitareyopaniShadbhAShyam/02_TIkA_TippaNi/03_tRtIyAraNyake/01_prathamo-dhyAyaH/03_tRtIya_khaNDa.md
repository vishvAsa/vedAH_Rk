+++
title = "०३ तृतीयः खण्डः"

+++


## अथातो निर्भुजप्रवादाः

**अथ तृतीयारण्यके प्रथमोऽध्यायः त्रतीयः खण्डः**

**संहिताध्ययनकर्तुर् निन्दा नोचिता**

# **उपनिषत्**

अथातो निर्भुजप्रवादाः । पृथिव्यायतनं निर्भुजम् । दिव्यायतनं प्रतॄण्णम् । अन्तरिक्षायतनमुभयमन्तरेण । अथ यद्येनं निर्भुजं ब्रुवन्तमुपवदेद् अच्योष्ठाऽवराभ्यां स्थानाभ्यामित्येनं ब्रूयात् ।

अथ यद्येनं प्रतृष्णं ब्रुवन्तमुपवदेद् अच्योष्ठा उत्तराभ्यां स्थानाभ्यामित्येनं ब्रूयात् । यस्त्वेवोभयमन्तरेणाह तस्य नास्त्युपवादः ।

**संहितापदक्रमादिदेवताकथनम्**

## भाष्यम्

पृथिवीस्थो वराहस्तु संहितादेवतोदिता । दिविष्ठो वामनश्चैव सम्प्रोक्तः पददेवता ॥ नृसिंहस्त्वन्तरिक्षस्थो भगवान् क्रमदेवता । स्वाध्यायमेवं ध्यात्वा यः करोत्युपवदेन्न तम् ॥ तस्यापवदिता याति त्रैलोक्यादध एव हि । नाशमाप्नोति निरये तस्मादपवदेन्न तम् ॥ गच्छस्यध इति ब्रूयादन्यं ब्राह्मणतस्तथा । ब्रह्मप्राप्तेर्हि योग्यो यो ब्राह्मणः स न चेतरः । । इति च ॥

### **भावप्रदीपः**

'अथातो निर्भुजप्रवादाः' इति खंडं व्याचष्टे - पृथिवीस्थ इत्या- दिना ॥ तत्र 'पृथिव्यायतनं निर्भुजः' इत्यादेर्व्याख्या- पृथिवीस्थ इति । एतेन पृथिवीद्व्यन्तरिक्षपदानि तत्स्थवराहवामननृसिंहरूप- वाचकानि । निर्भुजप्रतृण्वोभयमन्तरेणपदानि च संहितापदक्रमवाचीनीत्युक्तं भवति । ‘अथ यद्येनं निर्भुजं ब्रुवन्तमुपवदेत्' इत्यादेस्तात्पर्यमाह- स्वाध्यायमिति । कुतो नापवदेदित्यत आह- तस्येति ॥ अधो यानेऽपि किं बाधकमित्यतस्तदेव दर्शयति- नाशमिति ॥ दुःखाद्य- नर्थमित्यर्थः । निगमयति- तस्मादिति ॥ ' न त्वेवान्यत्कुशलाद् ब्राह्मणं ब्रूयात्' इत्यादेस्तात्पर्यमाह - गच्छस्यध इति । अन्येषां प्रायः संहितापदादिज्ञानस्यैवाभात् तदध्येतृनिन्दनस्य दूरोत्सारितत्वेन तज्ज्ञानवतां ब्राह्मणानामेवेदं संहिताद्यध्येतृनिन्दनादिकं संभावितम् । तथा च गच्छस्यध इत्युक्तेर्यदि ब्राह्मणो न विषयस्स्यात् तर्हि निर्विषयतैवापन्ना । अन्यस्मिन्निन्दनादेरसंभावितत्वादित्यतोऽत्र विवक्षितं ब्राह्मणशब्दार्थमाह्– ब्रह्मप्राप्तेरिति । ब्रह्माणनयोग्य एव हि ब्राह्मणो नेतरो ब्राह्मणजातिमात्रोत्पन्नः । अतो ब्राह्मणकुलोत्पन्ना अपि केचनायोग्यास्सन्त्येव । तेषां च संहितादिज्ञानसत्वेन तदध्येतृनिन्दनं संभावितमेवेति स एव ब्राह्मणादन्यः प्रकृतेऽपि विवक्षित इति भावः ॥

------------------------------------------------------------------------

भञ्जनवर्जितत्वान्निर्भुजं संहिता

**संहितातादीनां निर्भुजादिशब्दवाच्यत्वकथनम्**

## भाष्यम्

भञ्जनवर्जितत्वान्निर्भुजं संहिता । तृण च्छेदन इति धातोः प्रतृण्णं पदम् । उभयमन्तरेण क्रमः । निर्भुजमूलत्वात् पदादीनां तद्विषयप्रवादा अपि निर्भुजप्रवादा इत्येवोच्यन्ते ।

### **भावप्रदीपः**

संहितादीनां निर्भुजादिशब्दाभिधेयत्वं कथमित्यतो निरुच्य दर्शयति- भञ्जनेति ॥ निरुपपदाध्भंज आमर्दने इत्यतोऽच् । अनुस्वारलोपो ऽकारस्योत्वं च । उभयमन्तरेण वर्तमानो योऽसौ क्रम इत्यर्थः । केवलसंहितारूपो वा केवलपदरूपो वा न भवति । किन्तु उभयमिश्र एवेति यावत् । नन्वेवं तर्हि निर्भुजप्रवादा इत्यु- पक्रमः कथं सङ्गच्छते । न हि पदक्रमप्रवादावपि निर्भुज- संबन्धिनावित्यत आह— निर्भुजेति ॥

