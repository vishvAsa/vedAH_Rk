+++
title = "०४ चतुर्थः खण्डः"

+++


## प्रत्यक्षज्ञानिनोऽप्येतदातनन्दह्रासकृद्भवेत्

**अथ तृतीयारण्यके द्वितीयोऽध्यायः चतुर्थः खण्डः**

**अयोग्योपदेशेऽपरोक्षज्ञानिनोऽपि आनन्दहासः किमुत अज्ञानिनः**

## भाष्यम्

प्रत्यक्षज्ञानिनोऽप्येतदातनन्दह्रासकृद्भवेत् । प्रत्यक्षज्ञानिनो मोक्षो न कथञ्चिद्धि हीयते ॥ आचार्यमेव तं विद्याद् गुणैर्यः स्वात्मनोऽधिकः । गुणाधिकस्य तेनैव शंसनादि न दुष्यति ॥अयोग्यस्योपदेशे तु कृते हौत्रादिकेऽपि वा । प्रायश्चित्तार्थमेतत्तु शंसीत शतवारकम् ॥ अन्यथा मानुषेष्वेव जायते न दिवं व्रजेत् । योग्या अस्याश्व विद्याया देवा ऋषय एव च ॥ एकदेशज्ञानयोग्या मानुषा उत्तमा यदि ॥

### **भावप्रदीपः**

ननु कथमस्य न श्रुतेः फलमिति युज्यते । अपरोक्षज्ञानिभि- रप्यन्यस्य यज्ञादौ शंसनादेः क्रियमाणत्वात् । तेषां च मोक्षस्य नियतत्वात् । मोक्षस्यैव श्रुतिफलत्वादित्यत आह- प्रत्यक्षेति ॥ सत्यम् । यद्यपि प्रत्यक्षज्ञानिनो न कथंचिन्मोक्षो हीयते । तथापि एतद् अन्योद्देशेन शंसनादिकं मोक्षे आनन्दहासकृद्भवेदतस्तेनापि न कर्तव्यमेवेदमिति । नन्विन्द्रस्य महाव्रताख्ये कर्मणि विश्वामित्रादिभिः शंसनादेः कृतत्वात्तेषां ज्ञानित्वादान्दहासाभावस्य प्रमितत्वाच्च कथमेतदित्यत आह- आचार्यमेवेति ॥ गुणाधिकस्योद्देशेन शंसनादि तेनैव तस्याचार्यवर्गप्रविष्टत्वेनैव कारणेन न दुष्यति नानर्थावहं भवतीत्यर्थः । दाक्षिण्यप्रमादादिनाऽयोग्योपदेशघटनायां तस्य प्राय- श्चित्तमाह- अयोग्यस्येति ॥ हौत्रादिके होत्रादिभिः क्रियमाणे शंसनादिव्यापारे वाऽन्योद्देशेन कृते सति तस्य प्रायश्चित्तार्थं द् यच्छंसनेन पापमापतितं तद् बृहतीसहस्रादिकं महाव्रताख्यस्तोत्रं वा शतवारकं शंसीतेत्यर्थः । प्रायश्चित्ताकरणे बाधकमाह- अन्यथेति ॥ ननु प्रायश्चित्ताकरणे 'नास्य फलं श्रुते' रित्यादिनोक्तानिष्टस्यैव स्थितत्वात्पृथगनिष्टविधानमिदं कथमिति चेन्न । इदमपि तस्यैव फलमित्यङ्गीकारात् । एतद्विद्यायोग्यान्दर्शयति- योग्या इति ॥

------------------------------------------------------------------------

तदप्येतदृषिणोक्तम्-यस्तित्याज सचिविदं सखायं ..

**अयोग्योपदेशः विष्णुसन्त्यागरूपः**

# **उपनिषत्**

तदप्येतदृषिणोक्तम्-यस्तित्याज सचिविदं सखायं न तस्य वाच्यपि भागो अस्ति यदीं शृणोत्यलकं शृणोति न हि प्रवेद सुकृतस्य पन्थाम् । इति । न तस्यानूक्ते भागोऽस्ति न वेद सुकृतस्य पन्थानमित्येतत् तदुक्तं भवति तस्मादेवं विद्वान्न परस्मा अग्निं चिनुयान्न परस्मै महाव्रतेन स्तुवीत न परस्मा एतदहः शंसेत् कामं पित्रे वाचार्याय वा शंसेदात्मन एवास्य तत्कृतं भवति ।

## भाष्यं

कर्मसञ्श्चयवेत्तारं त्यजेन्नारायणं हि यः । प्रीत्यैकदेशसंस्थत्वात् सखायमिति चोदितम् ॥ न विद्यायाः फलं तस्य श्रुतं च नरकावहम् । नैव प्राप्नोति सुकृतं सन्त्यागात् परमात्मनः ॥

### **भावप्रदीपः**

'यस्तित्याज' इति समाख्यामन्त्रं व्याचष्टे-कर्मसंचयवेत्तारमिति ॥ सचिविदमित्यस्यार्थोऽयम् । तित्याजेत्यस्यार्थः- त्यजेदिति । सखायमित्युक्तसखित्वोपपादनं प्रीत्यैकस्मिन्देशे देहाख्ये संस्थत्वादिति । ‘न तस्य वाच्यपि भागोऽस्ती' त्यस्य विवरणम् - न विद्यायाः फलं तस्येति । तृतीयपादस्य तात्पर्यं श्रुतं च नरकावमिति । तुरीयपादस्यार्थो नैव प्राप्नोति सुकृतमिति । यस्त्यजेदित्य- नुवादेनैव त्यागस्य कारणता लाभेऽपि पुनः 'सन्त्यागात्परमात्मनः’ इति वचनं त्यागविवरणाय प्रस्तावार्थम्॥

