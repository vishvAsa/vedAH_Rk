+++
title = "०७"

+++
तादाहुर्यस्याग्नयो ग्राम्येणाग्निना संदह्येरन्का तत्र प्रायश्चित्तिरिति
सोऽग्नये संवर्गायाष्टाकपालम्पुरोळाशं निर्वपेत्तस्य याज्यानुवाक्ये
कुवित्सु नो गविष्टये मा नो अस्मिन्महाधन इत्याहुतिं वाहवनीये
जुहुयादग्नये संवर्गाय स्वाहेति सा तत्र
प्रायश्चित्तिस्तदाहुर्यस्याग्नयो
दिव्येनाग्निना संसृज्येरन्का तत्र प्रायश्चित्तिरिति
सोऽग्नयेऽप्सुमतेऽष्टाकपालम्पुरोळाशं
निर्वपेत्तस्य याज्यानुवाक्ये अप्स्वग्ने सधिष्टव मयो दधे मेधिरः पूतदक्ष
इत्याहुतिं वाहवनीये जुहुयादग्नयेऽप्सुमते स्वाहेति सा तत्र
प्रायश्चित्तिस्तदाहुर्यस्याग्नयः शवाग्निना
संसृज्येरन्का तत्र प्रायश्चित्तिरिति सोऽग्नये
शुचयेऽष्टाकपालम्पुरोळाशं निर्वपेत्तस्य
याज्यानुवाक्ये अग्निः शुचिव्रततम उदग्ने
शुचयस्तवेत्यहुतिं वाहवनीये जुहुयादग्नये शुचये स्वाहेति
सा तत्र प्रायश्चित्तिस्तदाहुर्यस्याग्नय आरण्येनाग्निना संदह्येरन्का तत्र
प्रायश्चित्तिरिति समेवारोपयेदरणी वोल्मुकं वा मोक्षयेद्यद्याहवनीयाद्यदि
गार्हपत्याद्यदि न शक्नुयात्सोऽग्नये संवर्गायाष्टाकपालम्पुरोळाशं
निर्वपेत्त-स्योक्ते याज्यानुवाक्ये आहुतिं वाहवनीये
जुहुयादग्नये संवर्गाय स्वाहेति सा 

तत्र प्रायश्चित्तिः ७




 

