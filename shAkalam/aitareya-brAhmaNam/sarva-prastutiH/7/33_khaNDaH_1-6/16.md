+++
title = "१६"

+++
तस्य ह विश्वामित्रो होतासीज्जमदग्निरध्वर्युर्वसिष्ठो ब्रह्मायास्य
उद्गाता तस्मा उपाकृताय नियोक्तारं न विविदुः स
होवाचाजीगर्तः सौयवसिर्मह्यमपरं शतं दत्ताहमेनं
नियोक्ष्यामीति तस्मा अपरं शतं ददुस्तं स नियुयोज तस्मा उपाकृताय
नियुक्तायाप्रीताया पर्यग्निकृताय विशसितारं न विविदुः स
होवाचाजीगर्तः सौयवसिर्मह्यमपरं शतं दत्ताहमेनं विशसिष्यामीति तस्मा
अपरं शतं ददुः सोऽसिं निःश्यान एयायाथ ह शुनःशेप ईक्षां चक्रे
ऽमानुषमिव वै मा विशसिष्यन्ति हन्ताहं देवता उपधावानीति स
प्रजापतिमेव प्रथमं देवताना-मुपसासर कस्य नूनं
कतमस्यामृतानामित्येतयर्चा
तम्प्रजापतिरुवाचाग्निर्वै देवानां नेदिष्ठस्तमेवोपधावेति
सोऽग्निमुपससाराग्नेर्वयम्प्रथमस्यामृतानामिति
एतयर्चा तमग्निरुवाच सविता वै प्रसवानामीशे तमेवोपधावेति स
सवितारमुपससाराभि त्वा देव सवितरित्येतेन तृचेन तं सवितोवाच वरुणाय
वै राज्ञे नियुक्तोऽसि तमेवोपधावेति स वरुणं राजानमुपससारात
उत्तराभिरेक-त्रिंशता तं वरुण उवाचाग्निर्वै
देवानाम्मुखं सुहृदयतमस्तं नु स्तुह्यथ त्वोत्स्र-क्ष्याम इति सोऽग्निं
तुष्टावात उत्तराभिर्द्वाविंशत्या तमग्निरुवाच विश्वान्नु देवान्स्तुह्यथ
त्वोत्स्रक्ष्याम इति स विश्वान्देवांस्तुष्टाव नमो महद्भ्यो नमो
अर्भ-केभ्य इत्येतयर्चा तं विश्वे देवा ऊचुरिन्द्रो वै
देवानामोजिष्ठो बलिष्ठः सहिष्ठः सत्तमः
पारयिष्णुतमस्तं नु स्तुह्यथ
त्वोत्स्रक्ष्याम इति स इन्द्रं तुष्टाव
यच्चिद्धि सत्य सोमपा इति चैतेन सूक्तेनोत्तरस्य च पञ्चदशभिस्तस्मा
इन्द्रः स्तूयमानः प्रीतो मनसा हिरण्यरथं ददौ तमेतया प्रतीयाय
शश्वदिन्द्र इति तमिन्द्र उवाचाश्विनौ नो स्तुह्यथ
त्वोत्स्रक्ष्याम इति सोऽश्विनौ तुष्टावात उत्तरेण तृचेन तमश्विना
उचतुरुषसं नु स्तुह्यथ त्वोत्स्रक्ष्याम इति स उषसं तुष्टावात उत्तरेन
तृचेन तस्य ह स्मर्च्यृच्युक्तायां वि पाशो मुमुचे कनीय
ऐक्ष्वाकस्योदरम्भवत्युत्तमस्यामेवर्च्युक्तायां वि पाशो मुमुचेऽगद ऐक्ष्वाक आस १६




 

