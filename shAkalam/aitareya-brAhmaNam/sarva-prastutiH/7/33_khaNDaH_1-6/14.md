+++
title = "१४"

+++
अथैनम् उवाच  +++(नारदः)+++- वरुणं राजानम् उपधाव - "पुत्रो मे जायतां, तेन त्वा यजा" इति।  
तथेति स वरुणं राजानम् उपससार - "पुत्रो मे जायतां तेन त्वा यजा" इति।  
"तथे"ति। 

तस्य ह पुत्रो जज्ञे रोहितो नाम।  
तं होवाच "+अजनि वै ते पुत्रो - यजस्व मानेने"ति।  
स होवाच - "यदा वै पशुर् निर्दशो+++(=दशाहाद् वृद्धः)+++ भवत्य् - अथ स मेध्यो भवति। निर्दशो न्व् अस्त्व् अथ त्वा यजा"।  
"तथे"ति।  

स ह निर्दश आस।  
तं होवाच - "निर्दशो न्व् अभूद्, यजस्व मानेने"ति।  
स होवाच - "यदा वै पशोर् दन्ता जायन्ते - ऽथ स मेध्यो भवति। दन्ता न्व् अस्य जायन्ताम् - अथ त्वा यजा" इति।
"तथे"ति।  

तस्य ह दन्ता जज्ञिरे।  
तं होवाच "+अज्ञत वा अस्य दन्ता - यजस्व मानेने"ति।  
स होवाच - "यदा वै पशोर् दन्ताः पद्यन्ते - ऽथ स मेध्यो भवति। दन्ता न्व् अस्य पद्यन्ताम्, अथ त्वा यजा" इति।  
"तथे"ति।  

तस्य ह दन्ताः पेदिरे।  
तं होवाच "+अपत्सत वा अस्य दन्ता - यजस्व मानेने"ति।  
स होवाच - "यदा वै पशोर् दन्ताः पुनर् जायन्ते - ऽथ स मेध्यो भवति। दन्ता न्व् अस्य पुनर् जायन्ताम्। अथ त्वा यजा" इति।  
"तथे"ति।  

तस्य ह दन्ताः पुनर् जज्ञिरे।  
तं होवाच "+अज्ञत वा अस्य पुनर् दन्ता। यजस्व मानेने"ति।  
स होवाच - "यदा वै क्षत्रियः +++(वर्मादिधरणेन)+++ संनाहुको भवत्य् - अथ स मेध्यो भवति। संनाहं नु प्राप्नोत्व् - अथ त्वा यजा" इति।  
"तथे"ति।  

स ह संनाहम् प्राप।  
तं होवाच - "संनाहं नु प्रापद् - यजस्व मानेने"ति।  
स "तथे"त्य् उक्त्वा - पुत्रम् आमन्त्रयाम् आस।  
"ततायं वै मह्यं त्वाम् अदद् - आद्धन्त त्वया ऽहम् इमं यजा" इति।  
स ह "ने"त्य् उक्त्वा धनुर् आदायाऽरण्यम् अपातस्थौ।  
स संवत्सरम् अरण्ये चचार। १४


<details><summary>मूलम्</summary>

अथैनमुवाच वरुणं राजानमुपधाव पुत्रो मे जायतां तेन त्वा यजा इति तथेति स
वरुणं राजानमुपससार पुत्रो मे जायतां तेन त्वा यजा इति तथेति तस्य ह
पुत्रो जज्ञे रोहितो नाम तं होवाचाजनि वै ते पुत्रो यजस्व मानेनेति स
होवाच यदा वै पशुर्निर्दशो भवत्यथ स मेध्यो भवति निर्दशो न्वस्त्वथ
त्वा यजा तथेति स ह निर्दश आस तम्होवाच निर्दशो न्वभूद्यजस्व मानेनेति स
होवाच यदा वै पशोर्दन्ता जायन्तेऽथ स मेध्यो भवति दन्ता न्वस्य
जायन्तामथ त्वा यजा इति तथेति तस्य ह दन्ता जज्ञिरे तं
होवाचाज्ञत वा अस्य दन्ता यजस्व मानेनेति स होवाच यदा वै
पशोर्दन्ताः पद्यन्तेऽथ स मेध्यो भवति दन्ता न्वस्य पद्यन्तामथ त्वा
यजा इति तथेति तस्य ह दन्ताः पेदिरे तं होवाचापत्सत वा अस्य दन्ता
यजस्व मानेनेति स होवाच यदा वै पशोर्दन्ताः पुनर्जायन्तेऽथ स मेध्यो
भवति दन्ता न्वस्य पुनर्जायन्तामथ त्वा यजा इति तथेति तस्य ह दन्ताः
पुनर्जज्ञिरे तं होवाचाज्ञत वा अस्य पुनर्दन्ता यजस्व मानेनेति स
होवाच यदा वै क्षत्रियः संनाहुको भवत्यथ स मेध्यो भवति संनाहं नु
प्राप्नोत्वथ त्वा यजा इति तथेति स ह संनाहम्प्राप तं
होवाच संनाहं नु प्रापद्यजस्व मानेनेति स तथेत्युक्त्वा
पुत्रमामन्त्रयामास ततायं वै मह्यं
त्वामददाद्धन्त त्वयाहमिमं यजा

इति स ह नेत्युक्त्वा धनुरादायारण्यमपातस्थौ स संवत्सरमरण्ये चचार १४

</details>



 

