+++
title = "२३"

+++
प्रजापतिरकामयत प्रजायेय भूयान्स्यामिति स तपोऽतप्यत स तपस्तप्त्वेमं
द्वादशाहमप्श्यदात्मन एवाङ्गेषु च प्राणेषु च तमात्मन
एवाङ्गेभ्यश्च प्राणेभ्यश्च द्वादशधा निरमिमीत
तमाहरत्तेनायजत ततो वै सोऽभवदात्मना प्र प्रजया
पशुभिरजायत भवत्यात्मना प्र प्रजया पशुभिर्जायते य एवं वेद
सोऽकामयत कथं नु गायत्र्या सर्वतो द्वादशाहम्परिभूय
सर्वामृद्धिमृध्नुयामिति तं वै तेजसैव
पुरस्तात्पर्यभवच्छन्दोभिर्मध्यतोऽक्षरैरुपरिष्टाद्गायत्र्या
सर्वतो द्वादशाहम्परिभूय सर्वामृद्धिमार्ध्नोत्सर्वामृद्धिमृध्नोति य
एवं वेद यो वै गायत्रीं पक्षिणीं चक्षुष्मतीं ज्योतिष्मतीम्भास्वतीं वेद
गायत्र्या पक्षिण्या चक्षुष्मत्या ज्योतिष्मत्या भास्वत्या
स्वर्गं लोकमेत्येषा वै गायत्री पक्षिणी चक्षुष्मती
ज्योतिष्मती भास्वती यद्द्वादशाहस्तस्य यावभितोऽतिरात्रौ
तौ पक्षौ यावन्तराग्निष्टोमौ ते चक्षुषी येऽष्टौ मध्य उक्थ्याः स आत्मा
गायत्र्या पक्षिण्या चक्षुष्मत्या 

ज्योतिष्मत्या भास्वत्या स्वर्गं लोकमेति य एवं वेद २३




 

