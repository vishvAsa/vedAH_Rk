+++
title = "०६"

+++
पान्तमा वो अन्धस इत्यन्धस्वत्यानुष्टुभा रात्रीम्प्रतिपद्यल आनुष्टुभी वै
रात्रिरेतद्रा त्रिरूपमन्धस्वत्यः पीतवत्यो मद्वत्यस्त्रिष्टुभो याज्या
भवन्त्यभिरूपा यद्यज्ञेऽभिरूपं तत्समृद्धम्प्रथमेन पर्यायेण स्तुवते
प्रथमान्येव पदानि पुनराददते यदेवैषामश्वा गाव आसंस्तदेवैषां
तेनाददते मध्यमेन पर्यायेण स्तुवते मध्यमान्येव पदानि
पुनराददते यदेवैषामनोरथा आसंस्तदेवैषां तेनाददत उत्तमेन पर्यायेण
स्तुवत उत्तमान्येव पदानि पुनराददते यदेवैषां वासो
हिरण्यम्मणिरध्यात्ममासीत्तदेवैषां
तेनाददत आ द्विषतो वसु दत्ते निरेनमेभ्यः सर्वेभ्यो लोकेभ्यो नुदते य एवं
वेद पवमानवदहरित्याहुर्न रात्रिः पवमानवती कथमुभे पवमानवती भवतः केन ते
समावद्भाजौ भवत इति यदेवेन्द्रा य मद्वने सुतमिदं वसो सुतमन्ध इदं
ह्यन्वोजसा सुतमिति स्तुवन्ति च शंसन्ति च तेन रात्रिः
पवमानवती तेनोभे पवमानवती भवतस्तेन ते समावद्भाजौ भवतः
पञ्चदशस्तोत्रमहरित्याहुर्न रात्रिः
पञ्चदशस्तोत्रा कथमुभे पञ्चदशस्तोत्रे भवतः केन ते समावद्भाजौ
भवत इति द्वादश स्तोत्राण्यपिशर्वराणि तिसृभिर्देवताभिः संधिना राथंतरेण
स्तुवते तेन रात्रिः पञ्चदशस्तोत्रा तेनोभे पञ्चदशस्तोत्रे भवतस्तेन ते
समावद्भाजौ भवतः परिमितं स्तुवन्त्यपरिमितमनुशंसति परिमितं वै
भूतमपरिमितम्भव्यमपरिमितस्यावरुद्ध्या इत्यतिशंसति
स्तोत्रमति वै प्रजात्मानमति पशवस्तद्यत्स्तोत्रमतिशंसति
यदेवास्यात्यात्मानं तदेवास्यै 

तेनावरुन्द्धेऽवरुन्द्धे ६


   
१

 