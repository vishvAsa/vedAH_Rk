+++
title = "०२"

+++
यज्ञो वै देवेभ्य उदक्रामत्तमिष्टिभिः प्रैषमैछन्यदिष्टिभिः
प्रैषमैछंस्तदिष्टी-नामिष्टित्वं
तमन्वविन्दन्ननुवित्तयज्ञो राध्नोति य एवं वेदाहूतयो
वै नामैता यदाहुतय एताभिर्वै देवान्यजमानो ह्वयति तदाहुतीनामाहुतित्वमूतयः
खलु वै ता नाम याभिर्देवा यजमानस्य हवमायन्ति ये वै पन्थानो याः
स्रुतयस्ता वा ऊतयस्त उ एवैतत्स्वर्गयाणा यजमानस्य
भवन्ति तदाहुर्यदन्यो जुहोत्यथ योऽनु चाह यजति च कस्मात्तं
होतेत्याचक्षत इति यद्वाव स तत्र यथाभाजनं देवता
अमुमावहामुमावहेत्यावाहयति तदेव
होतुर्होतृत्वं होता भवति 

होतेत्येनमाचक्षते य एवं वेद २

 