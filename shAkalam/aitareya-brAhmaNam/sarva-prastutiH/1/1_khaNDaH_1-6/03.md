+++
title = "०३"

+++
पुनर्वा एतमृत्विजो गर्भं कुर्वन्ति यं दीक्षयन्त्यद्भिरभिषिञ्चन्ति रेतो
वा आपः सरेतसमेवैनं तत्कृत्वा दीक्षयन्ति नवनीतेनाभ्यञ्जन्त्याज्यं वै
देवानां सुरभि घृतम्मनुष्याणामायुतम्पितॄणां नवनीतं गर्भाणां
तद्यन्नवनीतेनाभ्यञ्जन्ति स्वेनैवैनं तद्भागधेयेन
समर्धयन्त्याञ्जन्त्येनं तेजो वा एतदक्ष्योर्यदाञ्जनं सतेजसमेवैनं
तत्कृत्वा दीक्षयन्त्येकविंशत्या दर्भपिञ्जूलैः पावयन्ति
शुद्धमेवैनं तत्पूतं दीक्षयन्ति दीक्षितविमितम्प्रपादयन्ति
योनिर्वा एषा दीक्षितस्य यद्दीक्षित-विमितं योनिमेवैनं
तत्स्वाम्प्रपादयन्ति तस्माद्ध्रुवाद्योनेरास्ते च चरति च
तस्माद्ध्रुवाद्योनेर्गर्भा धीयन्ते च प्र च जायन्ते
तस्माद्दीक्षितं नान्यत्र
दीक्षि-तविमितादादित्योऽभ्युदियाद्वाभ्यस्तमियाद्वापि
वाभ्याश्रावयेयुर्वाससा प्रोर्णु-वन्त्युल्बं वा एतद्दीक्षितस्य यद्वास
उल्बेनैवैनं तत्प्रोर्णुवन्ति कृष्णाजि-नमुत्तरम्भवत्युत्तरं वा
उल्बाज्जरायु जरायुणैवैनं तत्प्रोर्णुवन्ति मुष्टी कुरुते मुष्टी वै
कृत्वा गर्भोऽन्तः शेते मुष्टी कृत्वा कुमारो जायते तद्यन्मुष्टी कुरुते
यज्ञं चैव तत्सर्वाश्च देवता मुष्ट्योः कुरुते तदाहुर्न पूर्वदीक्षिणः
संसवोऽस्ति परिगृहीतो वा एतस्य यज्ञः परिगृहीता देवता
नैतस्यार्तिरस्त्यपरदीक्षिण एव यथा
तथेत्युन्मुच्य कृष्णाजिनमवभृथमभ्यवैति तस्मान्मुक्ता
गर्भा जरायोर्जायन्ते 

सहैव वाससाभ्यवैति तस्मात्सहैवोल्बेन कुमारो जायते ३
