+++
title = "४२"

+++
देवा वा असुरैर्विजिग्याना ऊर्ध्वाः स्वर्गं
लोकमायन्सोऽग्निर्दिविस्पृगूर्ध्व
उदश्रयत स स्वर्गस्य लोकस्य द्वारमवृणोदग्निर्वै स्वर्गस्य
लोकस्याधिपतिस्तं वसवः प्रथमा आगछंस्त
एनमब्रुवन्नति नोऽर्जस्वाकाशं नः कुर्विति स नास्तुतोऽतिस्रक्ष्य
इत्यब्रवीत्स्तुत नु मेति तथेति तं ते त्रिवृता
स्तोमेना-स्तुवंस्तान्स्तुतोऽत्यार्जत
ते यथालोकमगछंस्तं रुद्रा आगछंस्त एनमब्रुवन्नति नोऽर्जस्वाकाशं नः
कुर्विति स नास्तुतोऽतिस्रक्ष्य इत्यब्रवीत्स्तुत नु मेति
तथेति तं ते पञ्चदशेन स्तोमेनास्तुवंस्तान्स्तुतोऽत्यार्जत ते
यथालोकमगछंस्तमादित्या आगछंस्त एनमब्रुवन्नति
नोऽर्जस्वाकाशं नः कुर्विति स नास्तुतोऽतिस्रक्ष्य
इत्यब्रवीत्स्तुत नु मेति तथेति तं ते सप्तदशेन
स्तोमेनास्तुवंस्तान्स्तुतोऽत्यार्जत ते यथालोकमगछंस्तं
विश्वे देवा आगछंस्त एनमब्रुवन्नति नोऽर्जस्वाकाशं नः कुर्विति स
नास्तुतोऽतिस्रक्ष्य इत्यब्रवीत्स्तुत नु मेति तथेति तं त एकविंशेन
स्तोमेनास्तुवंस्तान्स्तुतोऽत्यार्जत ते
यथालोकमगछन्नेकैकेन वै तं देवाः
स्तोमेनास्तुन्वंस्तान्स्तुतोऽत्यार्जत ते यथालोकमगछन्नथ
हैनमेष एतैः सर्वैः स्तोमैः स्तौति यो यजते यश्चैनमेवं
वेदातित्तु तमर्जाता अति ह वा एनमर्जते 

स्वर्गं लोकमभि य एवं वेद ४२




 

