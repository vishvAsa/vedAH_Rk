+++
title = "११ त्वया हि"

+++

त्वया॒ हि नः॑ पि॒तरः॑ सोम॒ पूर्वे॒ कर्मा॑णि च॒क्रुः प॑वमान॒ धीराः॑ ।  
व॒न्वन्नवा॑तः परि॒धीँरपो॑र्णु वी॒रेभि॒रश्वै॑र्म॒घवा॑ भवा नः ॥

<details><summary>मूलम्</summary>

त्वया॒ हि नᳶ॑ पि॒तर॑स्सोम॒ पूर्वे॒ कर्मा॑णि च॒क्रुᳶ प॑वमान॒ धीराः᳚ ।   
व॒न्वन्नवा॑तᳶ परि॒धीꣳ रपो᳚र्णु वी॒रेभि॒रश्वै᳚र्म॒घवा॑ भव नः॒ ।
</details>

<details><summary>पद-पाठः</summary>

त्वया᳚ । हि । नः॒ । पि॒तरः॑ । सो॒म॒ । पूर्वे᳚ । कर्मा॑णि । च॒क्रुः । प॒व॒मा॒न॒ । धीराः᳚ ॥ व॒न्वन्न् । अवा॑तः । प॒रि॒धीनिति॑ परि-धीन् । अपेति॑ । ऊ॒र्णु॒ । वी॒रेभिः॑ । अश्वैः᳚ । म॒घवेति॑ म॒घ-वा॒ । भ॒व॒ । नः॒ ॥
</details>

<details><summary>भट्टभास्कर-टीका</summary>

3त्वया हीति ॥ हे सोम **नः**अस्माकं पूर्वे पितरः त्वया खलु हेतुना त्वत्प्रसादेन **कर्माणि** ज्योतिष्टोमदीनि पितृयज्ञादीनि वा **चक्रुः** कृतवन्तः । धीराः । गतम् ।  
हे **पवमान** शोधक तस्मात्कारणात् अस्माकमपि त्वं **वन्वन्** अस्माकं संभजन् **अवातः** वातरहितः स्वयमेव ज्वलन् ।   
यद्वा - अकार उपमायां अयं वायुसदृशः, दीर्घकारित्वं साडृश्यं । **परिधीन्** परितो धारयितॄन् आत्मनः प्रतिबन्धॄन् **अपोर्णु** अपानुद प्रतिबन्धकापनोदेन शीघ्रमागच्छेति । रुत्वानुनासिकावुक्तौ । **वीरेभिः** विक्रान्तैरश्वैः शीघ्रमागच्छेति । ततश्चागत्य नः अस्माकं **मघवा** धनवान् भव । अस्मभ्यं धनं दातुं हस्ते गृहाण ।   
यद्वा - हविषा धनेन तद्वान् भव । 'छन्दसीवनिपौ' इति मत्वर्थीयो वनिप्रत्ययः ।  'द्व्यचोतस्तिङः' इति भवशब्दस्य संहितायां दीर्घः ॥
</details>