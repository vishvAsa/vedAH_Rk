+++
title = "१३ त्वं सोम"

+++

त्वं सो॑म पि॒तृभिः॑ संविदा॒नोऽनु॒ द्यावा॑पृथि॒वी आ त॑तन्थ ।  
तस्मै॑ त इन्दो ह॒विषा॑ विधेम व॒यं स्या॑म॒ पत॑यो रयी॒णाम् ॥

<details><summary>मूलम्</summary>

त्वꣳ सो॑म पि॒तृभि॑स्सव्ँविदा॒नोऽनु॒ द्यावा॑पृथि॒वी आ त॑तन्थ ।   
तस्मै॑ त इन्दो ह॒विषा॑ विधेम व॒यꣵ स्या॑म॒ पत॑यो रयी॒णाम् ।
</details>

<details><summary>पद-पाठः</summary>

त्वम् । सो॒म॒ । पि॒तृभि॒रिति॑ पि॒तृ-भिः॒ । सँ॒व्वि॒दा॒न इति॑ सम्-वि॒दा॒नः । अन्विति॑ । द्यावा॑पृथि॒वी इति॒ द्यावा᳚-पृ॒थि॒वी । एति॑ । त॒त॒न्थ॒ ॥ तस्मै᳚ । ते॒ । इ॒न्दो॒ इति॑ । ह॒विषा᳚ । वि॒धे॒म॒ । व॒यम् । स्या॒म॒ । पत॑यः । र॒यी॒णाम् ॥  ।
</details>

<details><summary>भट्टभास्कर-टीका</summary>

4त्वं सोमेति ॥ हे सोम! त्वं पितृभिः पूर्वैरास्माकीनैः **संविदानः** ऐकमत्यं गतः इत्थं वयमस्मै कुर्म इति द्यावापृथिव्यौ **अन्वाततन्थ** अनुक्रमेण दीप्त्या ।   
अततेः 'बभूथाततन्थ' इति निपात्यते ।  
हे इन्दो! तस्मै तादृशाय ते तुभ्यं हविषा विधेम परिचरेम तदर्थां आततदीप्तिर्भव । प्रयोजनं च ब्रूमः ।   
वयं **रयीणां** धनानां पतयः **स्याम** भूयास्मेति हविषा विधेम त्वाम्, त्वं च द्यावापृथिवी दीप्त्या आततन्थ पितृभिश्च संविदानो भव इति ।   
'समोगमृच्छि' इति विदेरात्मनेपदम् ॥
</details>