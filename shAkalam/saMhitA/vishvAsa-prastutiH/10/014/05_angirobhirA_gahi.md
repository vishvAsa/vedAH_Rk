+++
title = "०५ अङ्गिरोभिरा गहि"

+++

अङ्गि॑रोभि॒रा ग॑हि य॒ज्ञिये॑भि॒र्यम॑ वैरू॒पैरि॒ह मा॑दयस्व ।  
विव॑स्वन्तं हुवे॒ यः पि॒ता ते॒ऽस्मिन्य॒ज्ञे ब॒र्हिष्या नि॒षद्य॑ ॥

<details><summary>पद-पाठः</summary>

अङ्गि॑रोभि॒रित्यङ्गि॑रः-भिः॒ । एति॑ । ग॒हि॒ । य॒ज्ञिये॑भिः । यम॑ । वै॒रू॒पैः । इ॒ह । मा॒द॒य॒स्व॒ ॥ विव॑स्वन्तम् । हु॒वे॒ । यः । पि॒ता । ते॒ । अ॒स्मिन्न् । य॒ज्ञे । ब॒र्‌हिषि॑ । एति॑ । नि॒षद्येति॑ नि-सद्य॑ ॥  
</details>

<details><summary>भट्टभास्कर-टीका</summary>

16अङ्गिरोभिरिति ॥ हे यम अङ्गिरोभिस्सह **आगहि** आगच्छ । पूर्ववत् शपो लुक् ।   
**यज्ञियेभिः** यज्ञार्हैः **वैरूपैः** विविधकर्मरूपसंबन्धिभिः, वैरूपसामप्रियैर्वा । यद्वा - स्वार्थिकोऽण् । विरूपैः विविधरूपैस्सह इह कर्मणि मादयस्व । अथ यस्तव पिता तं विवस्वन्तं **हुवे** आह्वयामि । सोप्यस्मिन् यज्ञे आगत्य बर्हिषि निषद्य माद्यताम् ॥
</details>