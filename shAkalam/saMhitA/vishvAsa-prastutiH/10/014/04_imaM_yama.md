+++
title = "०४ इमं यम"

+++

इ॒मं य॑म प्रस्त॒रमा हि सीदाङ्गि॑रोभिः पि॒तृभिः॑ संविदा॒नः ।  
आ त्वा॒ मन्त्राः॑ कविश॒स्ता व॑हन्त्वे॒ना रा॑जन्ह॒विषा॑ मादयस्व ॥

<details><summary>मूलम्</summary>

इ॒मय्ँय॑म प्रस्त॒रमा हि सीदाङ्गि॑रोभिᳶ पि॒तृभि॑स्सव्ँविदा॒नः ।  
आ त्वा॒ मन्त्राः᳚ कविश॒स्ता व॑हन्त्वे॒ना रा॑जन्ह॒विषा॑ मादयस्व ।
</details>

<details><summary>पद-पाठः</summary>

इ॒मम् । य॒म॒ । प्र॒स्त॒रमिति॑ प्र-स्त॒रम् । एति॑ । हि । सीद॑ । अङ्गि॑रोभि॒रित्यङ्गि॑रः-भिः॒ । पि॒तृभि॒रिति॑ पि॒तृ-भिः॒ । सँ॒व्वि॒दा॒न इति॑ सम्-वि॒दा॒नः ॥ एति॑ । त्वा॒ । मन्त्राः᳚ । क॒वि॒श॒स्ता इति॑ कवि-श॒स्ताः । व॒ह॒न्तु॒ । ए॒ना । रा॒ज॒न्न्॒ । ह॒विषा᳚ । मा॒द॒य॒स्व॒ ॥ 2।
</details>

<details><summary>भट्टभास्कर-टीका</summary>

15इममिति ॥ हे पितृराज इमे **प्रस्तरं** प्रस्तीर्णमाश्रमं आसीद **अङ्गिरोभिः** पितृविशेषैः **संविदानः** ऐकमत्यं गच्छन् । तत आसीदन्तं त्वां **कविशस्ताः** कविभिर्मेधाविभिः आस्माकीनैः ऋत्विग्भिः शस्ताः मन्त्राः **आ वहन्तु** प्राप्नुवन्तु । ततः **एना** अनेन हविषा **राजन् **राजनशील मादयस्व । मद तृप्तियोगे, चौरादिकः ॥
</details>
