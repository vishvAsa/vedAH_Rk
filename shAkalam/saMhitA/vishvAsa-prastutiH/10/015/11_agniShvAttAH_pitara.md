+++
title = "११ अग्निष्वात्ताः पितर"

+++

अग्नि॑ष्वात्ताः पितर॒ एह ग॑च्छत॒ सदः॑सदः सदत सुप्रणीतयः ।  
अ॒त्ता ह॒वींषि॒ प्रय॑तानि ब॒र्हिष्यथा॑ र॒यिं सर्व॑वीरं दधातन ॥

<details><summary>मूलम्</summary>

अग्नि॑ष्वात्ताᳶ पितर॒ एह ग॑च्छत॒ सद॑स्सदस्सदत सुप्रणीतयः ।  
अ॒त्ता ह॒वीꣳषि॒ प्रय॑तानि ब॒र्हिष्यथा॑ र॒यिꣳ सर्व॑वीरन्दधातन ।
</details>

<details><summary>पद-पाठः</summary>

अग्नि॑ष्वात्ता॒ इत्यग्नि॑-स्वा॒त्ताः॒ । पि॒त॒रः॒ । एति॑ । इ॒ह । ग॒च्छ॒त॒ । सद॑स्सद॒ इति॒ सदः॑-स॒दः॒ । स॒द॒त॒ । सु॒प्र॒णी॒त॒य॒ इति॑ सु-प्र॒णी॒त॒यः॒ ॥ अ॒त्त । ह॒वीꣳषि॑ । प्रय॑ता॒नीति॒ प्र-य॒ता॒नि॒ । ब॒र्‌हिषि॑ । अथ॑ । र॒यिम् । सर्व॑वीर॒मिति॒ सर्व॑-वी॒र॒म्॒ । द॒धा॒त॒न॒ ॥  
</details>

<details><summary>भट्टभास्कर-टीका</summary>

5अग्निष्वात्ता इति जगती ॥ हे **अग्निष्वात्ताः** अग्निष्वेव हवन्ते ये हविषां भोक्तारः आस्वादनिबद्धभावाः । आमन्त्रिताद्युदात्तत्वम् । हे पितरः! **इह** कर्मणि आ गच्छत । हे **सुप्रणीतयः** सुखपरिचरणाः सदस्सदः आत्मीयमात्मीयं सदनं **सदत** सीदत । सीदतिः प्राप्तिकर्माऽयमिदानीम् । यद्वा - 'सुपां सुलुक्' इति सप्तम्या लुक् ।   
**सदस्सदः** सदसिसदसि सीदत । विकरणव्यत्ययेन शः ।  
ततश्चात्ताश्नीत हवींषि पितरो बर्हिषदः ।   
ब्राह्मणं च, 'ये वै यज्वानः । ते पितरो बर्हिषदः ।' इति ॥
</details>
