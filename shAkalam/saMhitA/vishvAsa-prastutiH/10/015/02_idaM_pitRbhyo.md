+++
title = "०२ इदं पितृभ्यो"

+++

इ॒दं पि॒तृभ्यो॒ नमो॑ अस्त्व॒द्य ये पूर्वा॑सो॒ य उप॑रास ई॒युः ।  
ये पार्थि॑वे॒ रज॒स्या निष॑त्ता॒ ये वा॑ नू॒नं सु॑वृ॒जना॑सु वि॒क्षु ॥

<details><summary>पद-पाठः</summary>

इ॒दम् । पि॒तृभ्य॒ इति॑ पि॒तृ-भ्यः॒ । नमः॑ । अ॒स्तु॒ । अ॒द्य । ये । पूर्वा॑सः । ये । उप॑रासः । ई॒युः ॥ ये । पार्थि॑वे । रज॑सि । एति॑ । निष॑त्ता॒ इति॒ नि-स॒त्ताः॒ । ये । वा॒ । नू॒नम् । सु॒वृ॒जना॒स्विति॑ सु-वृ॒जना॑सु । वि॒ख्षु ॥ 
</details>


<details><summary>भट्टभास्कर-टीका</summary>

10इदमिति ॥ इदं नमः अन्नं प्रणामो वा पितृभ्योऽस्तु । **अद्य** अस्मिन् कर्मणि केभ्यः ये **पूर्वासः ईयुः** पूर्वमेव स्वर्गं गता ये च **उपरास ईयुः** उपरिभूतास्तेषां समीपभूता अन्तरिक्षस्थाः तेषां वा कुले अन्तरिक्षे स्थिताः ये च **पार्थिवे** रजसि लोके **आनिषत्ताः** आनिषण्णाः सर्वतः । 'पृथिव्या ञाञौ' इति स्वार्थिको ञः ।   
यद्वा - पृथिवीसंबन्धिनि लोके स्थिताः । नूनमिति पादपूरणे । ये वा सुवृजनासु शोभनधनासु विक्षु प्रजासु कर्मशीलासु निषण्णाः । यद्वा - उपरासः उपरणशीलाः निवृत्तिप्रधानाः **पार्थिवे** पृथिव्यां भवे **रजसि** कर्मणि पुण्यापुण्यात्मके व्यामिश्रे निषण्णाः **सुवृजनासु** शोभनधनासु कर्मशेषधनासु धार्मिकेषु अपापासु प्रजासु निषण्णाः तेभ्यस्सर्वेभ्यो नमोऽस्त्विति ॥
</details>