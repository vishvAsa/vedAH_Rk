+++
title = "०१ उदीरतामवर उत्परास"

+++

उदी॑रता॒म् अव॑र॒ उत् परा॑स॒  
उन् म॑ध्य॒माः पि॒तरः॑ सो॒म्यासः॑ ।  
असुं॒ य ई॒युर् अ॑वृ॒का ऋ॑त॒ज्ञास्  
ते नो॑ऽवन्तु पि॒तरो॒ हवे॑षु ॥

<details><summary>मूलम्</summary>

उदी॑रता॒मव॑र॒ उत्परा॑स॒ उन्म॑ध्य॒माᳶ पि॒तर॑स्सो॒म्यासः॑ ।  
असु᳚म् य ई॒युर॑वृ॒का ऋ॑त॒ज्ञास्ते नो॑ऽवन्तु पि॒तरो॒ हवे॑षु ।
</details>

<details><summary>पद-पाठः</summary>

उदिति॑ । ई॒र॒ता॒म्॒ । अव॑रे । उदिति॑ । परा॑सः । उदिति॑ । म॒ध्य॒माः । पि॒तरः॑ । सो॒म्यासः॑ ॥ असु᳚म् ।  ये । ई॒युः । अ॒वृ॒काः । ऋ॒त॒ज्ञा इत्यृ॑त-ज्ञाः । ते । नः॒ । अ॒व॒न्तु॒ । पि॒तरः॑ । हवे॑षु ॥  
</details>


<details><summary>भट्टभास्कर-टीका</summary>

9उदीरतामिति ॥ **उदीरतां** उदीर्णा भवन्तु उद्गच्छन्तु । ईर गतौ, आदादिकः 'आत्मनेपदेष्वनतः' इत्यदादेशः ।   
**अवरे** अधस्तात् स्थिताः पृथिवीस्थिता वा निकृष्टा वा **परासः** पराः उत्कृष्टा उच्छ्रितस्थानस्था वा ते च पितर उदीरतां मध्यमाश्च पितर उदीरतां **सोम्यासः** सोमार्हाः । 'सोममर्हति' इति यः ।   
ये **असुं** प्राणं हेतुत्वेन वारकत्वेन **ईयुः** **प्रविष्टाः** अवृकाः बाधकस्वभावरहिताः । कुक वृक आदाने, इगुपलक्षणः कः ।   
**ऋतज्ञाः** ऋतस्य सत्यस्य यज्ञस्य वा ज्ञातारः ते तथा महानुभावाः नः **अवन्तु** प्रीणयन्तु वा **हवेषु** आह्वानेषु अस्मान् तृप्यन्तु वा अस्मद्यज्ञेषु ॥
</details>
