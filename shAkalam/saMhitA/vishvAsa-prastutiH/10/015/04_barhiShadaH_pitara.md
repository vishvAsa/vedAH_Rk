+++
title = "०४ बर्हिषदः पितर"

+++

बर्हि॑षदः पितर ऊ॒त्य१॒॑र्वागि॒मा वो॑ ह॒व्या च॑कृमा जु॒षध्व॑म् ।  
त आ ग॒ताव॑सा॒ शन्त॑मे॒नाथा॑ नः॒ शं योर॑र॒पो द॑धात ॥

<details><summary>मूलम्</summary>

बर्हि॑षदᳶ पितर ऊ॒त्य॑र्वागि॒मा वो॑ ह॒व्या च॑कृमा जु॒षध्व᳚म् ।   
त आ ग॒ताव॑सा॒ शन्त॑मे॒नाथा॒स्मभ्य᳚म् शय्ँ योर॑र॒पो द॑धात ।
</details>
<details><summary>पद-पाठः</summary>

बर्‌हि॑षद॒ इति॒ बर्‌हि॑-स॒दः॒ । पि॒त॒रः॒ । ऊ॒ती । अ॒र्वाक् । इ॒मा । वः॒ । ह॒व्या । च॒कृ॒म । जु॒षध्व᳚म् ॥ ते । एति॑ । ग॒त॒ । अव॑सा । शन्त॑मे॒नेति॒ शम्-त॒मे॒न॒ । अथ॑ । अ॒स्मभ्य॒मित्य॒स्म-भ्य॒म्॒ । शम् । योः । अ॒र॒पः । द॒धा॒त॒ ॥ 
</details>


<details><summary>भट्टभास्कर-टीका</summary>

6आमन्त्र्यन्ते - हे बर्हिषदः पितरः **ऊती** ऊत्या गमनेन अर्वाक् अस्मान् प्रत्यभिमुखा भूत्वा । 'ऊतियूति' इत्यादिना उदात्तः क्तिन्निपातितः, 'सुपां सुलुक्' इति तृतीयायाः पूर्वसवर्णः, 'उदात्तस्वरितयोर्यणः' इति ततःपरस्याकारस्य संहितायां स्वरितत्वम् ।   
इमानि हव्यानि हवींषि । उभयत्र 'शेश्छन्दसि' इति लोपः ।   
युष्मदर्थं **चकृम** कुर्मो वयम् । 'अन्येषामपि दृश्यते' इति संहितायां दीर्घत्वम् ।   
तानि यूयं **जुषध्वं** सेवध्वम् । तिङः परत्वात् न निहन्यते ।   
तदर्थं ते च यूयं आगत आगच्छत । लोटि 'बहुलं छन्दसि' इति शपो लुक् ।   
**अवसा** प्रीत्या **शन्तमेन** सुखतमेन मनुष्यादिप्रीतेः , अथ अनन्तरमागत्य हवींषि च सेवित्वा अस्मभ्यं शंयोश्च **अरपः** अपापः उभयलोकाविरुद्धं **दधात** दत्त । आपत्तापशमनं रोगाणां नाशनं यावनं भयानां पृथक्करणमागामिनो निरोधः ।  
यौतेरसुनि गुणे अवादेशाभावश्छान्दसः ॥
</details>