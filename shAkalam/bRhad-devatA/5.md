+++
title = "००५"

+++
प्रेति पञ्चार्भवं त्रीणि दाधिक्राणि पराण्यतः।  
ऋग्द्यावापृथिव्यौ स्तौति दाधिक्राणां मुखे तु या ॥१॥  
परोक्षैरमुतो वाग्भिर नामभिश्च स्तुतास्त्रयः।  
अग्निर्वायुश्च सूर्यश्च हंसः शुचिषदित्यृचि ॥२॥  
नियुक्ता सूर्यदेवत्या हंस इत्यैतरेयके ।  
द्वै त्वैन्द्रावरुणे सूक्ते ततस्त्रीण्याश्विनानि कः ॥३॥  
अग्रं वायो विहीत्येषु वायव्याः सप्त कीर्तिताः ।  
नव चैवेन्द्रवायव्या इन्द्रस्तिस्रः शतेन षट् ॥ ४॥  
इदं कथितदेवत्यं यस्तस्तम्भोत्तमो द्वृचः।  
स्तुतिरिन्द्राबृहस्पत्योर् अष्टावेता ऋचः स्मृताः॥५॥  
सूक्तं तु तद्बार्हस्पत्यम् इदमित्यौषसे परे।  
पुरोधातुः कर्मशंसा स इन्द्राजोच्यते तृचे ॥६॥  
तत्सावित्रे द्वे तु को वैश्वदेवं मही द्यावापृथिवीयं परं तु यत् ।  
[१]क्षेत्रस्येति तिस्रस्तु क्षैत्रपत्याः शुनं वाहाः शुनदेवी त्वृगुत्तरा ॥ ७॥  
वायुः शुनः सूर्य एवात्र सीरः शुनासीरौ वायुसूर्यौ वदन्ति ।  
शुनासीरं यास्क इन्द्रं तु मेने सूर्येन्द्रौ तौ मन्यते शाकपूणिः ॥ ८॥  
शुनासीरौ पञ्चम्यां तु स्तुतौ तौ द्वे तु सीतायै षष्ठी सप्तमी च ।  
शुनं नः फालाः कृषिं स्तौति पादः शुनं कीनाशाः कृषिजीवान्मनुष्यान् ॥ ९॥  
स्तुतः पादेऽत्र पर्जन्यस्तृतीये अन्त्यं त्वृषिर्धनकामो जगाद ।  
कृषिं वा स्तौति सर्वं हि सूक्तं समुद्रादित्यग्नेर्मध्यमस्य ॥१०॥  
आदित्यं वा ब्राह्मणोक्तं प्रदिष्टम् आग्नेयं वाप्याज्यसूक्तं हि दृष्टम् ।  
अपां स्तुतिं वा यदि घृतस्तुतिं गव्यमेके सौर्यमेतद्वदन्ति ॥ ११ ॥  
स्वर्भानुदृष्टं सूर्यस्य अपहत्य तमोऽत्रयः।  
सप्तविंशतिभिः सूक्तैर् अबोधीत्यग्निमस्तुवन् ॥१२॥  
त्रैवृष्णस्त्रसदस्युश्च अश्वमेध ऋणंचयः।  
स्तूयमानाः परीक्ष्याः स्युर् अत्रिष्वेते क्वचित्क्वचित् ॥१३॥  
ऐक्ष्वाकुस्त्र्यरुणो रात्रा त्रैवृष्णो रथमास्थितः।  
संजग्राहाश्वरश्मींश्च वृशो जानः पुरोहितः॥१४॥  
स ब्राह्मणकुमारस्य रथो गच्छञ्छिरोऽच्छिनत् ।  
एनस्वीत्यब्रवीच्चैव स राजैनं पुरोहितम् ॥ १५॥  
सोऽथर्वाङ्गिरसान्मन्त्रान् दृष्ट्वा संजीव्य तं शिशुम् ।  
क्रोधात्संत्यज्य राजानम् अन्यदेशं समाश्रितः ॥१६॥  
हरोऽव्यग्नेर्ननाशास्य तस्यापक्रमणादृषेः।  
अग्नौ प्रास्तानि हव्यानि न ह्यपच्यन्त कानिचित् ॥१७॥  
ततः प्रव्यथितो राजा सोऽभिगम्य प्रसाद्य तम् ।  
आभीत्वा स वृशं जानं पुनरेव पुरोदधे ॥१८॥  
 स प्रसन्नो वृशोऽन्वैच्छद् धरमग्नेर्नृपक्षये ।  
अविन्दत पिशाचीं तां जायां तस्य च भूपतेः ॥ १९ ॥  
निषणः स तया सार्धम् आसन्द्यां कशिपावपि ।  
तामुपामन्त्रयां चक्रे कमेतं त्वमिति त्वृचा ॥ २० ॥  
हरः कुमाररूपेण ब्रुवंस्तामभ्यभाषत ।  
विज्योतिषेति चोक्तायां सहसाग्निरुदज्वलत् ॥ २१॥  
सहमानः समायान्तं प्रकाशं च प्रकाशयन् ।  
पिशाचीमदहत्तां स यत्र चोपविवेश सा ॥ २२॥  
एव एव परामृष्टो भाल्लविब्राह्मणे द्वृचः।  
निदानसंज्ञके ग्रन्थे छन्दोगानामिति श्रुतिः ॥ २३॥  
भवेदेव परामर्शः सूक्तस्यास्य व्यपेक्षया।  
भवन्ति बाह्या मन्त्रा हि विधिदृष्टेन चोदिताः ॥ २४ ॥  
दृश्यन्ते ब्राह्मणे मन्त्रा एकदेशे प्रदर्शिताः।  
जामदग्न्यस्तथैवाप्र्य स्तोकीयाश्चैतरेयके ॥ २५॥  
आप्रियः सुसमिद्धाय पञ्चमं सूक्तमत्र तु।  
एवमृग्वैश्वदेवी वा अन्त्या चैन्द्राग्न्युपोत्तमे ॥२६  
ऐन्द्राणि द्वादश त्रीति उशना त्वत्र संस्तुतः।  
उशनेति तु पादेन सं ह यद्वामनेन च ॥ २७ ॥  
इन्द्राकुत्सेति चैतस्यां कुत्सेनेन्द्र स्तुतः सह ।  
यत्त्वा सूर्येति चात्रीणां पञ्चर्ये कर्म कीर्त्यते ॥ २८॥  
अनस्वन्तेति सूक्तेऽस्मिन्न् आग्नेयेऽत्रिर्ऋषिः स्वयम् ।  
दानतुष्टः शशंसैतान् राजर्षीनिति केचन ॥ २९ ॥  
आशीरध्येषणाच्चैभ्यो अग्निं प्रति च दृश्यते ।  
अयुतं च गवां त्रीणि शतान्यथ च विंशतिम् ॥ ३०॥  
सौवर्णं शकटं गोभ्यां त्र्यरुणोऽदान्नृपोऽत्रये ।  
अश्वमेधः शतं चोक्ष्णां त्रसदस्युर्धनं बहु ॥ ३१ ॥  
राज्ञः प्रति च तत्सूक्तं बभाष इति केचन।  
आत्मा हि नात्मने दद्याद् अग्रहीन्नृपतेर्ऋषिः ॥ ३२ ॥  
अत्रेः सुतमृषिं बभ्रुम् आर्त्विज्याय ऋणंचयः॥  
सहस्रदक्षिणे सोमे वव्रे तं सोऽप्ययाजयत् ॥ ३३ ॥  
ददौ च रौशमो राजा सहस्राणि शतानि च।  
तस्मै चत्वारि चत्वारि महावीरं च काञ्चनम् ॥ ३४ ॥  
प्रवर्ग्येषु महावीराः सौवर्णास्तस्य चाभवन् ।  
प्रतिगृह्य ऋषिर्गच्छन् मध्यमेनाग्निना पथि ॥ ३५॥  
पृष्ट इन्द्रेण चाचख्यौ भद्रं चतसृभिश्च तत् ।  
को नु वां वैश्वदेवानि एकादश पराण्यतः ॥ ३६॥  
मारुतानि दश प्रेति इळाभीत्यृचि तु स्तुता।  
उदित्यृचि तृतीयायां सविता शौनकोऽब्रवीत् ॥ ३७॥  
उपेति बार्हस्पत्यस्तु तृचो मारुत्यृगुत्तरा ।  
तमु ष्टुहीति रौद्री तु प्र सुष्टुतिरिति त्वृचि ॥ ३८॥  
शौनकादिभिराचार्येर् देवता बहुधेरिता ।  
इळस्पतिं शाकपूणिः पर्जन्याग्नी तु गालवः ॥ ३९॥  
यास्कस्तु पूषणं मेने स्तुतमिन्द्रं तु शौनकः।  
वैश्वानरं भागुरिस्तु मारुत्येष समाश्विना ॥ ४० ॥  
वायव्याध्वर्यवः सौमी दशेत्यैन्द्री परा तु या।  
अग्निं धर्मं पराञ्जन्ति अश्विनौ स्तोत्यृगच्छ च॥४१॥  
प्रेति वायुं पूषणं च अर्धर्चेऽग्निरिहोच्यते ।  
प्रथमेऽथ द्वितीये च स्तुता एति दिवौकसः॥४२॥  
आ वाचं मध्यमां स्तौति ततोऽन्या तु बृहस्पतिम् ।  
ज्यायांसमिति चादित्यं प्र वो वायुरिहोच्यते ॥४३॥  
[२]तं प्रत्नथेति सौमो वा दैव्यैन्द्री वा प्रजापतेः।  
परोक्षवैश्वदेवं तद् आह कौषीतकिः स्वयम् ॥४४॥  
तेषु तृतीयमित्युक्तं देवान्हुव इदं परम् ।  
देवानां पत्नीरिति तु देवपत्न्यो द्वृचे स्तुताः ॥४५॥  
अयं चतुर्णामिति चेन्द्रवायू त्रिभि स्तुतौ वायवा याहि वायुम् ।  
रथं त्वृचा रोदसी स्तूयतेऽत्र यस्या स्तुता मरुतो रुद्रपत्न्याः ॥४६॥  
आ रुद्रास इति त्वस्यां रुद्राणां संस्तुतो गणः ।  
मरुतां तु गणस्यैतन् नाम रुद्रा इति स्मृताः ॥४७॥  
असावग्निरयं चोभाव् अग्नी पार्थिवमध्यमौ ।  
अग्ने मरुद्भिरित्यस्यां मरुद्भिः सह संस्तुतौ ॥४८॥  
मध्यमा वाक स्त्रियः सर्वाः पुमान् सर्वश्च मध्यमः।  
गणाश्च सर्वे मरुतो गुणभेदात्पृथक् पृथक् ॥४९॥  
राजर्षिरभवद्दार्भ्यो रथवीतिरिति श्रुतः ।  
स यक्ष्यमाणो राजात्रिम् अभिगम्य प्रसाद्य च ॥५०॥ द्र. ऋ. ५.६१  
आत्मानं कार्यमर्थं च ख्यापयन्प्राञ्जलि स्थितः।  
अवृणीतर्षिमात्रेयम् आर्त्विज्यायार्चनानसम् ॥५१॥  
स सपुत्रोऽभ्यगच्छत्तं राजानं यज्ञसिद्धये ।  
श्यावश्वश्चात्रिपुत्रस्य पुत्रः खल्वर्चनानसः॥५२॥  
साङ्गोपाङ्गान्सर्ववेदान् यः पित्राध्यापितो मुदा।  
अर्चनानाः सपुत्रोऽथ गत्वा नृपमयाजयत् ॥ ५३ ॥  
यज्ञे च विततेऽपश्यद् राजपुत्रीं यशस्विनीम् ।  
स्नुषा मे राजपुत्री स्याद् इति तस्य मनोऽभवत् ॥ ५४॥  
श्यावाश्वस्य च तस्यां वै सक्तमासीत्तदा मनः।  
संयुज्यस्व मया राजन्न् इति याज्यं च सोऽब्रवीत् ॥५५॥  
श्यावाश्वाय सुतां दित्सुर् महिषीं स्वां नृपोऽब्रवीत् ।  
किं ते मतमहं कन्यां श्यावाश्वाय ददामि हि ॥५६॥  
अत्रिपुत्रोऽदुर्बलो हि जामाता त्वावयोरिति ।  
राजानमब्रवीत्सापि नृपर्षिकुलजा ह्यहम् ॥५॥  
नानृषिर्नौ तु जामाता नैष मन्त्रान् हि दृष्टवान् ।  
ऋषये दीयतां कन्या वेदस्याम्बा भवेत्तथा।  
ऋषिर्मन्त्रदृशं वेदपितरं मन्यते यतः ॥५८॥  
प्रत्याचष्टे स तं राजा सह संमन्त्र्य भार्यया।  
अनृऋषिर्नैव जामाता कश्चिद्भवितुमर्हति ॥५९॥  
प्रत्याख्यात ऋषिस्तेन वृत्ते यज्ञे न्यवर्तत ।  
श्यावाश्वस्य तु कन्याया मनो नैव न्यवर्तत ॥६०॥  
ततस्तौ तु निवर्तेताम् उभावेवाभिजग्मतुः।  
शशीयसीं तरन्तं च पुरुमीळहं च पार्थिवम् ॥६१॥  
तरन्तपुरमीळ्हौ तु राजानौ वैददश्व्यृषी।  
ताभ्यां तौ चक्रतुः पूजाम् ऋषिभ्यां नृपती स्वयम् ॥१२॥  
ऋषिपुत्रं महिष्याश्च दर्शयामास तं नृपः।  
तरन्तानुमता चैव प्रादाद्बहुविधं वसु ॥६३॥  
अजाविकं गवाश्वं च श्यावाश्वाय शशीयसी ।  
अत्रिं याज्यार्चितो गत्वा पितापुत्रौ स्वमाश्रमम् ॥६४॥  
अभ्यवादयतामत्रिं महर्षिं दीप्ततेजसम् ।  
श्यावाश्वस्य मनस्यासीन् मन्त्रस्यादर्शनादहम् ॥६५॥  
न लब्धवानहं कन्यां हन्त सर्वाङ्गशोभनाम् ।  
अप्यहं मन्त्रदर्शी स्यां भवेद्धर्षो महान्मम ॥ ६६॥  
इत्यरण्ये चिन्तयतः प्रादुरासीन्मरुद्गणः।  
ददर्श संस्थितान्पार्श्वे तुल्यरूपानिवात्मनः ॥ ६७॥  
समानवयसश्चैव मरुतो रुक्मवक्षसः।  
तांस्तुल्यवयसो दृष्ट्वा देवान्पुरुषविग्रहान् ॥ ६८॥  
श्यावाश्वो विस्मितोऽपृच्छत् के ष्ठेति मरुतस्तदा ।  
ततस्तु मरुतो देवान् रुद्रसूनूनबुध्वत ॥ ६९ ॥  
य ईं वहन्त इत्याभिर् बुद्ध्वा तुष्टाव तांस्तथा ।  
अतिक्रमं हि तं मेने ऋषिर्विपुलमात्मनः ॥ ७० ॥  
यन्न दृष्ट्वैव तुष्टाव यच्च के ष्ठेति पृष्ठवान् ।  
स्तुता स्तुत्या तथा प्रीता गच्छन्तः पृश्निमातरः॥ ७१ ॥  
अवमुच्य स्ववश्नोभ्यो रुक्मं तस्मै तदा ददुः।  
मरुत्सु तु प्रयातेषु श्यावाश्वः सुमहायशाः ॥ ७२॥  
रथवीतेर्दुहितरम् अगच्छन्मनसा तदा।  
स सद्य ऋषिरात्मानं प्रवक्ष्यन् रथवीतये ॥ ७३ ॥  
एतं मे स्तोममित्याभ्यां दौत्ये रात्रीं न्ययोजयत् ।  
रथवीतिमपश्यन्तीं संप्रेक्ष्यार्षेण चक्षुषा ॥ ७४ ॥  
रम्ये हिमवतः पृष्ठे एष क्षेतीति चाब्रवीत् ।  
ऋषेर्नियोगमाज्ञाय देव्या रात्र्या प्रचोदितः ॥ ७२ ॥  
आदाय कन्यां तां दार्भ्य उपेयायार्चनानसम् ।  
पादौ तस्योपसंगृह्य स्थित्वा प्रह्वः कृताञ्जलिः॥ ७६॥  
रथवीतिरहं दार्भ्य इति नाम शशंस च।  
मया संगतिमिच्छन्तं त्वां प्रत्याचक्षि यत्पुरा ॥ ७७ ॥  
तत्क्षमस्व नमस्तेऽस्तु मा च मे भगवन्क्रुधः ।  
ऋषेः पुत्रः स्वयमृषिः पितासि भगवन्नृषेः ॥ ७८ ॥  
हन्त प्रतिगृहाणेमां स्नुषामित्येवमब्रवीत् ।  
पाद्यार्घ्यमधुपर्कैश्च पूजयित्वा स्वयं नृपः ॥ ७९ ॥  
शुक्लमश्वशतं दत्त्वा अनुजज्ञे गृहान्प्रति ।  
शशीयसीं तरन्तं च पुरुमीळ्हं च पार्थिवम् ॥ ८० ॥  
षडभिःसनदिति स्तुत्वा जगामर्षिरपि क्षयम् ।  
ऋतेन मैत्रावरुणान्य् एकादश पराणि तु ॥ ८१ ॥  
 षडश्विनानि गर्भार्थं पञ्चर्चोपनिषत्स्तुतिः।  
सप्त कृत्वापराधान्यै विफले दारसंग्रहे ॥ ८२ ॥  
ऋषिः कृतोऽश्वमेधेन भारतेनेति वै श्रुतिः।  
तमष्टमेऽपराधे तु वृक्षद्रोण्यां स पार्थिवः ॥ ८३ ॥  
ऋबोसे ह विनिक्षिप्य स्कन्नं रात्रौ न्यधारयत् ।  
सोऽश्विनाविति सूक्तेन तुष्टावर्षिः शुभस्पती ॥ ८४॥  
तौ तं तस्मात्समुद्धृत्य चक्रतुः सफलं पुनः ।  
तृचः स्वस्यैव गर्भार्थं स्वपतस्तस्य गर्भवत् ॥ ८५ ॥  
यथा वात इति ज्ञेये त्वश्विन्यामितरे ऋचौ।  
स्रवतामपि गर्भाणां दृष्टं तदनुमन्त्रणम् ॥ ८६ ॥  
भाववृत्तं तु तद्वत्स्यात् तथारूपं हि दृश्यते।  
जरायुगर्भशब्दाभ्याम् एतद्रूपं हि दृश्यते ॥ ८७॥  
महे उषस्ये सावित्रे युञ्जतेऽच्छेति वै स्तुतः।  
पर्जन्यो बलिति त्वस्मिन् पृथिवी मध्यमा स्तुता ॥८८॥  
अद्या नो देव सवितर् इयं दुःस्वप्ननाशनी ।  
वारुणं तु प्र सम्राजे इन्द्राग्न्यैन्द्राग्नमुत्तरम् ॥ ८९ ॥  
विष्णुन्यङ्गं परं प्रेति मारुतं सूक्तमुत्तमम् ।  
एवयामरुदाख्यातं द्योर्नैन्द्रं प्रतिपूर्वकम् ॥९०॥  
श्रीसूक्तमाशीर्वादस्तु श्रीपुत्राणां पराणि षट् ।  
तत्स्याद्वा लक्ष्म्यपनुदम् अग्निस्तत्र निपातभाक् ॥९१॥  
प्रजावज्जीवपुत्रौ वा गर्भकर्मणि संस्तुतौ ।  
नानारूपा पयस्विन्यः संस्रवन्तीति संस्तुताः ॥९२॥  
आशीर्वादेषु संज्ञाषु कर्मसंस्थासु देवता ।  
निपातभाग् लिङ्गवाक्यात् परीक्षेतेह मन्त्रवित् ॥९३॥  
मन्त्र प्रयोगमन्त्रयोः प्रयोगो बलवत्तरः ।  
विधेस्तयोः परीक्षा स्यान् मन्त्राः स्युरभिधायकाः ॥९४॥  
तस्मात्तेन विसंवादो मन्त्राणां तद्गतानि तु ।  
गुणाभिधायकानि स्युः संविज्ञानपदानि तु ॥९५॥  
मन्त्रेषु गुणभूतेषु प्रधानेषु च कर्मसु ।  
प्रधानगुणभूताः स्युर् देवता इति गम्यते ॥९६॥  
त्रिसांवत्सरिकं सत्त्रं प्रजाकामः प्रजापतिः।  
आहरत्सहितः साध्यैर् विश्वैर्देवैः सहेति च ॥ ९७ ॥  
तत्र वाग्दीक्षणीयायाम् आजगाम शरीरिणी।  
तां दृष्ट्वा युगपत्तत्र कस्थाथ वरुणस्य च ॥९८॥  
शुक्रं चस्कन्द तद्वायुर् अग्नौ प्रास्यद्यदृच्छया।  
ततोऽर्चिभ्यो भृगुर्जज्ञे अङ्गारेष्वङ्गिरा ऋषिः ॥ ९९॥  
प्रजापति सुतौ दृष्ट्वा दृष्टा वागभ्यभाषत।  
आभ्यामृषिस्तृतीयोऽपि भवेदत्रैव मे सुतः ॥१००॥  
प्रजापतिस्तथेत्युक्तः प्रत्यभाषत भारतीम् ॥  
ऋषिरत्रिस्ततो जज्ञे सूर्यानलसमद्युतिः ॥ १०१॥  
योऽङ्गारेभ्य ऋषिर्जज्ञे तस्य पुत्रो बृहस्पतिः।  
बृहस्पतेर्भरद्वाजो विदथीति य उच्यते ॥ १०२॥  
मरुत्स्वासीद्गुरुर्यश्च स एवाङ्गिरसो नपात् ।  
सपुत्रस्य तु तस्यैतन् मण्डलं षष्ठमुच्यते ॥ १०३ ॥  
त्वं ह्यग्न इति तत्रादाव् आग्नेयानि त्रयोदश।  
सूक्तानि त्रीणि मूर्धानत् अग्नेर्वैश्वानरस्य तु ॥ १०४ ॥  
एकान्नत्रिंशदेवात्र पिबेत्यैन्द्राण्यतः परम् ।  
अग्ने स क्षेषदित्यस्यां देवौ यौ तु निपातितौ ॥ १०५॥  
प्रोतये नू म इत्येते वैश्वदेव्यावृचौ स्मृते ।  
ऋग्द्वितीया पदं चान्त्यम् ऐन्द्रमेति गवां स्तुतिः ॥१०६॥  
आसस्राणास इत्यस्यां वायुरिन्द्रश्च संस्तुतौ ।  
इन्द्रः प्राधान्यतो वात्र स्तुतो वायुर्निपातभाक् ॥ १०७॥  
अयं देवस्तृचं सौम्यम् ऐन्द्रमेके प्रचक्षते ।  
य आनयदिति त्वस्य तृचोऽधीति बृबुस्तुतिः॥ १०८ ॥  
पितरं स्तौति शंयुश्च तृचस्यान्त्ये पदे स्वकम् ।  
स्वादुष्किलायमिति तु सौम्यः पञ्चर्च उत्तरः ॥ १०९॥  
इन्द्रः प्रधानतो वात्र स्तुतः सोमो निपातभाक्।  
इन्द्रस्येन्द्रयोऽनुपानीयाः श्रूयन्ते ह्यैतरेयके ॥११०॥  
अगव्यूति स्तौति देवान् पादो भूमिमथोत्तरः।  
बृहस्पतिं तृतीयस्तु इन्द्रमेवोत्तमं पदम् ॥ १११ ॥  
वनस्पते वीड्वङ्गः परं यत् तदाचार्या भाववृत्तं वदन्ति ।  
ऋचस्तु तिस्रस्तु रथाभिमर्शना उपेति तिस्रो दुन्दुभेः संस्तवोऽत्र ॥ ११२ ॥  
समश्वपर्णा इति चार्यमैन्द्रं दशादितोऽग्नेस्तृणपाणिकस्य।  
तृचः परो मारुतः पृश्निसूक्ते द्वृचः परो वैश्वदेवः पुनश्च ॥  
आदित्यो वा मारुत एव वा स्याद्  
आ मा पूषन्निति पौष्णाश्चतस्रः।  
द्वृचं परं मारुतं तत्र विद्याद्  
अन्त्या द्युभ्वोः कीर्तना पृश्नये वा ॥११४॥  
स्तुषे सूक्तानि वै चत्वारि वैश्वदेवान्यतः परम् ।  
द्वितीयाग्निं चतुर्थी च वायुं पञ्चम्यथाश्विनौ ॥ ११५॥  
स्तौत्यृक् तु सप्तमी वाचम् अत्र पूषणमष्टमी ।  
त्वष्टारं नवमो रुद्रं भुवनस्येत्यथोत्तरे ॥ ११६ ॥  
मारुत्यौ यो रजांसीति विष्णुमेव जगावृषिः।  
अभ्यन्द्रयेति च सावित्री रौदस्याग्नेव्युताश्विनी॥११७॥  
अग्नीपर्जन्यावनयो सौर्यौ चोदु त्यदित्यृचौ ।  
वयं चत्वारि पौष्णानि त्वैन्द्रापौष्णस्य चोत्तरम् ॥११८॥  
रथीतमं कपर्दिनं रौद्रमेके प्रचक्षते ।  
ऐन्द्राग्ने प्र नु वोचेति इयं सारस्वतं स्तुषे ॥ ११९॥  
आश्विने चोषसे चैव मारुतं तु वपुर्न्विति।  
उपेति च द्वृचेऽश्विभ्याम् आराधनं च शंसति ॥१२०॥  
मैत्रावरुणमेवैकं विश्वेषां वः सतामिति ।  
श्रुष्टीति चैन्द्रावरणं समैन्द्रावैष्णवं परम् ॥ १२१ ॥  
द्यावापृथिव्यौ सविता इन्द्रासोमौ बृहस्पतिः।  
पृथक्पृथक् परैः सूक्तैः सोमारुद्रेति तौ स्तुतौ ॥१२२॥  
चक्रं रथो मणिर्भार्या भूमिरश्वो गजस्तथा।  
एतानि सप्त रत्नानि सर्वेषां चक्रवर्तिनाम् ॥ १२३ ॥  
अभ्यावर्ती चायमानः प्रस्तोकश्चैव सार्ञ्जयः ।  
आजग्मतुर्भरद्वाजं जितौ वारशिखैर्युधि ॥ १२४ ॥  
अभिगम्योचतुस्तौ तं प्रसाद्याख्याय नामनी ।  
युधि वारशिवैर्ब्रह्मन्न् आवां विद्धि विनिर्जितौ ॥१२५॥  
भवत्पुरोहितावावां क्षत्रबन्धूञ्जयेवहि ।  
क्षत्रं तदपि विज्ञेयं ब्रह्म यत्पाति शाश्वतम् ॥ १२६ ॥  
ऋषिस्तौ तु तथेत्युक्त्वा पायुं पुत्रमभाषत।  
अधर्षणीयौ शत्रूणां कुरुष्वैतौ नृपाविति ॥ १२७ ॥  
पितरं स तथेत्युक्त्वा युद्धोपकरणं तयोः ।  
जीमूतस्येति सूक्तेन पृथक्त्वेनान्वमन्त्रयत् ॥ १२८॥  
प्रथमा त्वस्य सूक्तस्य योद्धारं स्तौति वर्मिणम् ।  
धनुषश्च द्वितीया तु तृतीया ज्याभिमन्त्रिणी ॥१२९॥  
स्तौत्यृगार्त्नी तु इषुधिं स्तौति पञ्चमी ।  
अर्धेन सारथिः षष्ठ्या रश्मयोऽर्धेन संस्तुतः ॥ १३०॥  
अश्वांस्तु सप्तमी स्तौति आयुधागारमष्टमी।  
नवमी रथगोपांस्तु दशमी रणदेवताः ॥ १३१॥  
इषुं चैकादशी स्तौति द्वादशी कवचस्तुतिः।  
त्रयोदशी कशां स्तौति हस्तत्राणं चतुर्दशी ॥१३२॥  
प्रथमे पञ्चदश्यास्तु पादे दिग्ध इषु स्तुतः।  
अयोमुखी द्वितीये तु अर्धेऽस्त्रं वारुणं परे ॥ १३३ ॥  
षोळश्यां त्वस्य सूक्तस्य धनुर्मुक्त इषु स्तुतः।  
सप्तदश्यां तु युद्धादेः कवचस्य तु बध्यतः॥ १३४ ॥  
स्तुतिरष्टादशी ज्ञेया युयुत्सो स्तुतिरुत्तमा।  
आशास्ते चोत्तमे पादे ऋषिरात्मन अशिषः ॥ १३५॥  
सूक्तनानेन तु स्तुत्वा संग्रामाङ्गान्यृषिस्तयोः।  
ततः प्रस्थापयामास पुनर्वारशिखान्प्रति ॥ १३३ ॥  
एतत्त्यत्ते चतसृभी राज्ञो साहाय्यकाम्यया।  
भरद्वाजोऽभितुष्टाव प्रोतस्तेन पुरंदरः ॥ १३७॥  
अभ्यावर्तिनमभ्येत्य हर्युपीयानदीतटे ।  
सहितश्चायमानेन जघानैनान्छचीपतिः ॥ १३८॥  
तौ तु वारशिखाञ्जित्वा ततोऽभ्यावर्तिसार्ञ्जयौ।  
भरद्वाजाय गुरवे ददतुर्विविधं वसु ॥१३९॥  
भरद्वाजश्च गर्गश्च दृष्टाविन्द्रेण वै पथि ।  
द्वयान् प्रस्तोक इत्याभिर् दानं तद्वै शशंसतुः ॥१४०॥  
ऋषिरप्यभितुष्टाव दानं तत्र च तस्य तु ।  
ऋचैकया द्वयाँ अग्ने दत्तं संकीर्तयन् स्वयम् ॥ १४१॥  
प्रसङ्गात्त्विह याः सूक्ते देवताः परिकीर्तिताः।  
ता एव सूक्तभाजस्तु मेने रथीतर स्तुतौ ॥ १४२ ॥  
प्राजापत्यो मरीचिर्हि मारीचः कश्यपो मुनिः।  
तस्य देव्योऽभवञ्जाया दाक्षायण्यस्त्रयोदश ॥ १४३ ॥  
अदितिदितिर्दनुः काला दनायुः सिंहिका मुनिः।  
क्रोधा विश्वा वरिष्टा च सुरभिर्विनता तथा ॥ १४४ ॥  
कद्रूश्चैवेति दुहितः कश्यपाय ददौ स च ।  
तासु देवासुराश्चैव गन्धर्वोरगराक्षसाः ॥ १४५ ॥  
वयांसि व पिशाचाश्च जज्ञिरेऽन्याश्च जातयः।  
तत्रैका त्वदितिर्देवी द्वादशजनयत्सुतान् ॥ १४६ ॥  
भगश्चैवार्यमांशश्च मित्रो वरुण एव च ।  
धाता चैव विधाता च विवस्वांश्च महाद्युतिः ॥ १४७॥ ।  
त्वष्टा पूषा तथैवेन्द्रो द्वादशो विष्णुरुच्यते ।  
द्वन्द्वं तस्यास्तु तज्जज्ञे मित्रश्च वरुणश्च ह ॥ १४८ ॥  
तयोरादित्ययोः सत्त्रे दृष्ट्वाप्सरसमुर्वशीम् ।  
रेतश्चस्कन्द तत्कुम्भे न्यपतद्वासतीवरे ॥ १४९ ॥  
तेनैव तु मुहूर्तेन वीर्यवन्तौ तपस्विनौ ।  
अगस्त्यश्च वसिष्ठश्च तत्रर्षी संबभूवतः॥ १५०॥  
बहुधा पतिते शुक्रे कलशेऽथ जले स्थले॥  
स्थले वसिष्ठस्तु मुनिः संभूत ऋषिसत्तमः ॥ १५१ ॥  
कुम्भे त्वगस्त्यः संभूतो जले मत्स्यो महाद्युतिः।  
उदियाय ततोऽगस्त्यः शम्यामात्रो महायशाः ॥१५२॥  
मानेन संमितो यस्मात् तस्मान्मान्य इहोच्यते ।  
यद्वा कुम्भादृषिर्जातः कुम्भेनापि हि मीयते ॥१५३॥  
कुम्भ इत्यभिधानं तु परिमाणस्य लक्ष्यते।  
ततोऽप्सु गुह्यमाणासु वसिष्ठः पुष्करे स्थितः ॥१५४॥  
नामास्य गुणतो जज्ञे वसतेः श्रैष्ठ्यकर्मणः ।  
अदृश्यमृषिभिर्हीन्द्रं सोऽपश्यत्तपसा पुरा ॥ १५६ ॥  
सोमभागानथो तस्मै प्रोवाच हरिवाहनः ।  
ऋषयो वा इन्द्रमिति ब्राह्मणात्तद्धि दृश्यते ॥ १५७ ॥  
वसिष्ठश्च वसिष्ठाश्च ब्राह्मणा ब्रह्मकर्मणि ।  
सर्वकर्मसु यज्ञेषु दक्षिणीयतमास्तथा ॥ १५८ ॥  
तस्माद्येऽद्यापि वासिष्ठाः सदस्याः स्युस्तु कर्हिचित् ।  
अर्हयेद्दक्षिणाभिस्तान् भाल्लवेयी श्रुतिस्त्वियम् ॥१५९॥  
ऋषिस्तु मैत्रावरुणिः सूक्तैः षोळशभिः परैः।  
तुष्टावाग्निमिति त्वग्निम् आप्र्यस्तत्र जुषस्व नः ॥१६०॥  
प्राग्नयेऽथ प्र सम्राजो द्वितीयं प्राग्नये तृचम् ।  
वैश्वानरीयाण्येतानि त्वे हैन्द्राणि पराण्यतः॥१६१ ॥  
दश पञ्च च सूक्तानि निपातो मरुतां स्तुतिः।  
नकिः सुदास इत्यस्यां दानं पैजवनस्य तु ॥ १६२ ॥  
वसिष्ठेन चतुर्भिस्तु द्वे नप्तुरिति कीर्तितम् ॥  
संवादं सूक्तमैन्द्रं वा श्वित्यञ्चस्तु प्रचक्षते ॥ १६३ ॥  
वसिष्ठागस्त्ययोरत्र कीर्त्यते तनयैः सह ।  
इन्द्रेण चैव संवादो महिमा जन्म कर्म च ॥ १६४॥  
पराणि प्रेति चत्वारि वैश्वदेवानि तत्र तु।  
स्तोत्यृगब्जामहिं तत्र मा नोऽहिं बुध्न्यमेव च ॥ १६५ ॥  
अहिराहन्ति मेघान्स एति वा तेषु मध्यमः।  
योऽहिः स बुध्न्यो वुध्ने हि णोऽन्तरिक्षेऽभिजायते॥१६६  
उदु ष्य सवितुः सूक्तं शं नो वाजिनदैवतः।  
द्वृचोऽर्धर्चश्च भागोऽत्र भगमुग्र इति श्रुतिः ॥ १६७ ॥  
पादश्चैव तृतीयोऽत्र पञ्चम्यामहिदैवतः।  
यथार्धर्चो भगमुग्रस् तथा नूनं भगोऽपि च ॥ १६८ ॥  
स हि रत्नानि सविता सुवातीति भगः स वा।  
वैश्वदेवानि पञ्चोर्ध्वः पञ्चर्चो भगदैवतः॥ १६९॥  
प्रातर्जितमुषस्यान्त्या द्रष्टृभ्योऽत्राशिरेव वा।  
एके तु द्रातरित्यस्यां भगमेव प्रचक्षते ॥१७० ॥  
आदावन्ते तु ऋषयः कीर्तयन्ति प्रसङ्गतः।  
सूक्तेऽस्मिन्देवतास्त्वन्या अन्यास्तत्र भवन्ति च ॥  
सालोक्यात्साहचर्याद्वा संस्तवादथवा पुनः ।  
गणस्थानाद्भक्तितो वा कीर्त्यन्तेऽन्यास्तु देवताः ॥  
दाधिक्रमथ सावित्रं रौद्रमित्यनुपूर्वशः।  
दाधिके प्रथमायास्तु देवताः परिकीर्तिताः ॥ १७३ ॥  
ता ज्ञेया आप आप्यं स्याद् आर्भवः प्रथमस्तृचः।  
उत्तमा वैश्वदेवी वा आर्भवी वा निगद्यते ॥ १७४ ॥  
वैश्वदेवे तथा शास्त्रे आर्भवं शस्यते हि तत् ।  
दशमेऽह्नि समस्तं समुद्रज्येष्ठा अपां स्तुतिः ॥ १७५ ॥  
  
॥ इति बृहद्देवतायां पञ्चमोऽध्यायः ॥