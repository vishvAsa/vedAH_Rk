+++
title = "००८"

+++
न राज्यमर्हामि नृपतिर्वोस्तु शन्तनुः।  
तथेत्युक्त्वाभ्यसिञ्च्यंस्ताः प्रजा राज्याय शन्तनुः॥१॥  
ततोभिषेके कौरव्ये वनं देवापिराविशत्।  
न ववर्षाथ पर्जन्यो राज्ये द्वादश वै समाः॥२॥  
ततोभ्यगच्छद्देवापिं प्रजाभिः सह शन्तनुः।  
प्रसादयामास चैनं तस्मिन्धर्मव्यतिक्रमे॥३॥  
शिशिक्ष चैनं राज्येन प्रजाभिः सहितस्तदा।  
तमुवाचाथ देवापिः प्रह्वं तु प्राञ्जलिस्थितम्॥४॥  
न राज्यमहमर्हामि त्वग्दोषोपतेन्द्रियः।  
याजयिष्यामि ते राजन् वृष्टिकामेज्यया स्वयम्॥५॥  
ततस्तं तु पुरोधत्त आर्त्विज्याय स शन्तनुः।  
स चास्य चक्रे कर्माणि वार्षिकाणि यथाविधि॥६॥  
बृहस्पते प्रतीत्यृग्भिर् ईजे चैव बृहस्पतिम् ।  
द्वितीययास्य सूक्तस्य बोधिते जातवेदसा ॥ ७ ॥  
आस्ये ते द्युमतीं वाचं दधामि स्तुहि देवताः ।  
ततः सोऽस्मै ददौ प्रीतो वाचं देवीं तथा च सः ॥ ८ ॥  
ऋग्भिश्चतसृभिर्देवाञ् जगौ वृष्ट्यर्थमेव तु ।  
अग्निं च सूक्तशेषेण कमैन्द्रं सूक्तमुत्तरम् ॥ ९ ॥  
इन्द्र दृह्येति विश्वेषाम् उदित्यृत्विकस्तुतिः परम् ।  
शक्तिप्रकाशनेनैषां विनियोगोऽत्र कीर्त्यते ॥ १० ॥  
प्रेतीतिहाससूक्तं तु मन्यते शाकटायनः ।  
यास्को द्रौघणमैन्द्रं वा वैश्वदेवं तु शौनकः ॥ ११ ॥  
आजावनेन भार्म्यश्व इन्द्रासोमौ तु मुद्गलः ।  
अजयद्वृषभं युक्त्वा ऐन्द्रं च द्रुघणं रथे ॥ १२ ॥  
युध्यन् संख्ये जयं प्रेप्सुरे ऐन्द्रोऽप्रतिरथो जगौ ।  
आशुरैन्द्रमप्वा देवो अमीषामित्यृचि स्तुता ॥ १३ ॥  
चतुर्थी बार्हस्पत्या स्यान् नाकुले च महानिति ।  
द्व्रृचस्तु मारुतः प्रेतेत्य् ऐन्द्री वा ब्रह्म यत्परम् ॥ १४ ॥  
तत्रानिरुक्तसूक्तादाव् ऋगेका सूर्यमर्चति ।  
घर्मपराश्चतस्रस्तु सवितारमभीति या ॥ १५ ॥  
सूक्तशेषस्य षळृचः सूर्यायचन्द्रमसौ सह ।  
तुष्टावेन्द्रमसावीति अष्टकोऽस्मात्परेण तु ॥ १६ ॥  
कौत्सः कदा वसो सूक्तं दुर्मित्रो नाम नामतः ।  
सुमित्रश्चैव नाम स्याद् गुणार्थमितरत्पदम् ॥ १७ ॥  
[१]भूतांशस्तु प्रजाकामः कर्माणि कृतवान्पुरा ।  
न हि लेभे प्रजाः काश्चित् कश्यपो मुनिसत्तमः ॥ १८॥  
उवाच भार्या भूतांशं सुतानिच्छसि यावतः ।  
तावतो जनयिष्यामि देवता द्वन्द्वश स्तुहि ॥ १९ ॥  
तमभ्ययुस्तु सर्वाणि द्वन्द्वानि स्तुतिकाम्यया ।  
तान्यवेक्ष्याथ तच्चक्रे नासत्यौ सूक्तभागिनौ ॥ २० ॥  
तदेतदन्ततो भावाद् आश्विनं सूक्तमुच्यते ।  
न ह्यस्मिन्देवतालिङ्गं प्रागन्त्याद्दृश्यते पदात् ॥२१॥  
सूक्तेन तु परेणात्र स्वयमाविरभूदिति ।  
आत्मानमेव तुष्टाव प्राजापत्याथ दक्षिणा ॥ २२ ॥  
दातॄनत्र स्तुतानेके दक्षिणानां वदन्ति तु ।  
दातृत्वाद्दक्षिणानां च भोजाश्चतसृभि स्तुताः ॥ २३ ॥  
असुरा पणयो नाम रसापारनिवासिनः ।  
गास्तेऽपजहुरिन्द्रस्य न्यगूहंश्च प्रयत्नतः ॥ २४ ॥  
बृहस्पतिस्तथापश्यद् दृष्ट्वेन्द्राय शशंस च ।  
प्राहिणोत्तत्र दूत्येऽथ सरमां पाकशासनः ॥ २५ ॥  
[२]किमीत्यत्रायुजाभिस्तां पप्रच्छुः पणयोऽसुराः ।  
कुतः कस्यासि कल्याणि किंवा कार्यमिहास्ति ते ॥२६॥  
अथाब्रवीत्तान्सरमा दूत्यैन्द्री विचराम्यहम् ।  
युष्मान्व्रजं चान्विष्यन्ती गाश्चैवेन्द्रस्य पृच्छतः ॥ २७ ॥  
विदितत्वेन्द्रस्य दूतीं ताम् असुराः पापचेतसः ।  
ऊचुर्मा सरमे गास्त्वम् इहास्माकं स्वसा भव ॥ २८ ॥  
विभजामो गवां भागं माहिता ह ततः पुनः ।  
सूक्तस्यास्यान्त्यया चर्चा युग्माभिस्त्वेव सर्वदाः ॥२९॥  
साब्रवीन्नाहमिच्छामि स्वसृत्वं वा धनानि वा ।  
पिबेयं तु पयस्तासां गवां यास्ता निगूहथ ॥ ३० ॥  
असुरास्तां तथेत्युक्त्वा तदाजह्रुः पयस्ततः ।  
सा स्वभावाच्च लौल्याच्च पीत्वा तत्पय आसुरम् ॥३ १॥  
परं संवननं हृद्यं बलपुष्टिकरं ततः ।  
शतयोजनविस्ताराम् अतरत्तां रसां पुनः ॥ ३२ ॥  
यस्याः पारे परे तेषां पुरमासीत्सुदुर्जयम् ।  
पप्रच्छेन्द्रश्च सरमां कच्चिद्गा दृष्टवत्यसि॥३३॥  
सा नेति प्रत्युवाचेन्द्रं प्रभावादासुरस्य तु ।  
तां जघान पदा क्रुद्धः उद्गिरन्ती पयस्ततः ॥ ३४ ॥  
जगाम सा भयोद्विग्ना पुनरेव पणीन्प्रति ।  
पदानुसारिपद्धत्या रथेन हरिवाहनः ॥ ३५ ॥  
गत्वा जघान च पणीन् गाश्च ताः पुनराहरत् ।  
[३]तेऽवदन्वैश्वदेवं तु ब्रह्मजाया जुहूर्जगौ ॥ ३६ ॥  
जामदग्नं [४]समिद्धोऽद्य आप्रीसूक्तमतः परम् ।  
युगपद्वै व्रजन्तं तं वैरूपा ऋषयस्त्रिभिः ॥ ३७ ॥  
इन्द्रं प्रतिजगुः सूक्तैः पणीन्प्रति [५]मनीषिणः ।  
वैश्वदेवं परं सूक्तं [६]घर्मेत्येकेऽत्र तु स्तुतान् ॥ ३८ ॥  
देवानिन्द्रं च मन्यन्ते छन्दांस्यग्निं च मध्यमम् ।  
आग्नेयं [७]चित्र इत्येतज् जगादर्षिरुपस्तुतः ॥ ३९ ॥  
[८]पिबेन्द्रं स्तौति [९]नेत्यन्नं [१०]राक्षोघ्नाग्नेयमुत्तरम् ।  
[११]इतिवै लाबमैन्द्रं [१२]तद् आप्त्याः षष्ठ्यां निपातिताः ॥४०॥  
प्राजापत्यमथाग्नेयं वैन्यमित्यनुपूर्वशः ।  
वरुणेन्द्राग्निसोमानाम् इमं न इति संस्तवः ॥ ४१ ॥  
चतस्रस्त्वत्र सूक्तादाव् आग्निरात्मस्तवं जगौ ।  
स्तुतः सोमस्तु षष्ठ्या च नवम्या च पदैस्त्रिभिः ॥४२॥  
वारुण्यस्त्वितरास्तिस्र ऐन्द्रमेवोत्तमं पदम् ।  
[१३]अहं वाक्सूक्तमर्यम्णो मित्रस्य वरुणस्य च ॥ ४३ ॥  
[१४]न तं [१५]रात्र्याः परं सूक्तं वैश्वदेवं [१६]ममेति यत् ।  
नमस्ते वैद्युतं सूक्तम् आशीर्वाद परं तु यत् ॥ ४४ ॥  
यां कल्पयन्ति नोऽरयः कृत्यानाशनमात्मनः ।  
हिरण्यस्तुतिरायुष्यं नासद्यत्परमेष्ठिनः ॥ ४५ ॥  
वदन्ति भाववृत्तं तद् यो यज्ञ इति चोत्तरम् ।  
अपैन्द्रमत्र त्वाश्विन्यौ चतुर्थी पञ्चमी स्मृते॥४६॥  
मैत्रावरुणमीजानं प्रथमायामृचि स्तुताः ।  
अर्धर्चे द्यौश्च भूमिश्च अश्विनौ चोत्तरे ततः ॥ ४७ ॥  
प्रों ष्वैन्द्रे वैश्वदेव्यृक् तु नकिर्देवा मिनीमसि ।  
यस्मिन्वृक्ष इति त्वस्मिन् द्युस्थान स्तूयते यमः ॥४८॥  
केश्यग्निं कैशिनं सूक्तम् उत देवाः परं तु यत् ।  
देवानामत्र चाद्या स्याद् वातदेवस्तृचः परः ॥ ४९ ॥  
त्रायतां वैश्वदेव्यृक् तु शेषस्त्वब्दैवतः परः ।  
स्यादेतद्विश्वभैषज्यं रपसो वा विनाशनम्॥५०॥  
[१७]भूमिर्लाक्षं परं सूक्तं [१८]तवैन्द्रं सूक्तमुत्तरम् ।  
[१९]सूर्यरश्मिरिति त्वस्मिन् सावित्रः प्रथमस्तृचः ॥ ५१ ॥  
आत्मा स्तुतः परोक्षस्तु गन्धर्वेणोत्तरे तृचे ।  
इन्द्रो वैष निपातेन अथवा सूर्य उच्यते ॥ ५२ ॥  
सूक्तेऽस्मिन्देवतास्तिस्र एता एव प्रकीर्तिताः ।  
आग्नेयं त्वग्ने तवेति वाग्ने अच्छेति यत्परम् ॥ ५३ ॥  
आग्नेयं वैश्वदेवं च अयमित्यत्र तु द्वृचाः ।  
शार्ङ्गाश्चत्वार ऋषयो अग्निमार्चन्पृथक्पृथक् ॥ ५४ ॥  
आश्विनं त्यं चिदित्येतद् अयमैन्द्रं ततः परम् ।  
इमां खनामीति सूक्तम् इन्द्राणी यत्स्वयं जगौ ॥५५॥  
तदौपनिषदं षट्कं भाववृत्तं प्रचक्षते ।  
उत्तानपर्णां पाठां तु स्तौति सूक्ते महौषधिम् ॥ ५६ ॥  
पतिसंवननी त्वन्त्यान्याः सपत्न्यपनोदिकाः ।  
अरण्यानीत्यरण्यान्या स्तुतिरैन्द्रे श्रदुत्तरे ॥ ५७ ॥  
सावित्रं सविता यन्त्रैः समिद्धश्चित्समिध्यसे ।  
आग्नेयं श्रद्धया श्राद्धं मेधासूक्तमतः परम् ॥ ५८ ॥  
आग्नेयमा सूरेत्वेतच् छास ऐन्द्रे ततः परे ।  
सोम एकेभ्य इत्येतद् भाववृत्तं प्रचक्षते ॥ ५९ ॥  
यदरायीत्यलक्ष्मीघ्नं तत्र चत्तो इति द्वृचे ।  
प्राधान्याद्वा निपाताद्वा स्तूयते ब्रह्मणस्पतिः ॥ ६० ॥  
इन्द्रश्चैव यदित्यस्यां विश्वे देवाः परीत्यृचि ।  
आग्नेयं चाग्निमित्येतद् वैश्वदेवमिमा नु कम् ॥ ६१ ॥  
इन्द्रः प्राधान्यतस्त्वत्र विश्वैर्देवैः सह स्तुतः ।  
आदित्यैश्च मरुद्भिश्च तथारूपं हि दृश्यते ॥ ६२ ॥  
सूर्यो न इति सौर्यं तु यत्त्वेतदुदसाविति ।  
पौलोमी स्वान्गुणांस्तत्र सपत्नीनां च शंसति ॥ ६३ ॥  
ऐन्द्रं तीव्रस्य मुञ्चामि भैषज्यं यक्ष्मनाशनम् ।  
राजयक्ष्महणं सूक्तं प्राजापत्यं तदुच्यते ॥ ६४ ॥  
ऐन्द्राग्नं मन्यते यास्क एके लिङ्गोक्तदैवतम् ।  
राक्षोघ्नाग्नेयमित्युक्तं यत्त्वेतद्ब्रह्मणेति तु ॥ ६५ ॥  
स्रवतामपि गर्भाणां दृष्टं तदनुमन्त्रणम् ।  
वैन्यं तु वेनस्तत्पश्यद् अक्षीभ्यां यक्ष्मनाशनम् ॥ ६६॥  
दुःस्वप्नघ्नमपेहीति निपातीन्द्रोऽग्निरेव च ।  
आसीदृषिर्दीर्घतपाः कपोतो नाम नैर्ऋतः ॥ ६७ ॥  
अकरोत्कपोतस्तस्याष्ट्र्याम् अग्निधाने पदं किल ।  
स तमात्महितैर्वाक्यैः कपोतं स्तुतवानृषिः ॥ ६८ ॥  
देवा इति तु सूक्तेन प्रायश्चित्तार्थमुच्यते ।  
ऋषभं मा सपत्नघ्नं येनेदमिति मानसम् ॥ ६९ ॥  
तुभ्येत्यृषी ददृशतुर् ऐन्द्रं गायिनभार्गवौ ।  
वरुणो विधातानुमतिर् धाता सोमो बृहस्पतिः ॥७०॥  
षळेता देवतास्तत्र तृतीयायामृचि स्तुताः ।  
वातस्येति परेणास्तौद् अनिलः पितरं स्वकम् ॥॥७१॥  
मयोभूरिति यत्सूक्तम् अपश्यच्छबर ऋषिः ।  
नानारूपाः पयस्विन्यो गावस्तत्र तु संस्तुताः ॥ ७२ ॥  
विभ्राट् सौर्यं त्वं त्यमैन्द्रम् आ याहीत्युषस स्तुतिः ।  
आ त्वा राज्ञेऽभिषिक्ताय द्वे सूक्ते चानुमन्त्रणे ॥७३॥  
प्र व इत्युत्तरं ग्राव्णां ददर्श स्तुतिमार्बुदिः ।  
यत्त्वतः परमाग्नेयं तत्रार्भव्यृक् प्र सूनवः ॥ ७४ ॥  
ऋषिर्जगौ पतंगस्तु पतंगमिति यत्परम् ।  
तत्सौर्यमेके मन्यन्ते मायाभेदं तथापरे ॥ ७५ ॥  
मायाभेदे द्वितीयायां पाक् स्तुतेत्याह शौनकः ।  
देवी बिभर्ति मनसा या वाचं विदितां सतीम् ॥७६॥  
तयमू षु तार्क्ष्यदैवत्यं सूक्तं स्वस्त्ययनं विदुः ।  
उदैन्द्रे वैश्वदेवं तु प्रथश्चेति च यत्परम् ॥ ७७ ॥  
आत्मप्रभावमाचख्युस् तत्राद्या ऋषयस्त्रयः ।  
रथंतरं यथा स्तोत्रं स्तोत्रं चैव यथा बृहत् ॥ ७८ ॥  
यथा च संभूतो धर्मः सवितुश्चोपलक्ष्यते ।  
बृहस्पतिरिति त्वस्मिन् स्तुतः सूक्ते बृहस्पतिः ॥७९॥  
आशिषो यजमानस्य केचिदेतां स्तुतिं विदुः ।  
प्राजापत्यस्य यत्सूक्तम् अपश्यं त्वा प्रजावतः ॥ ८० ॥  
प्रत्यृचं देवता स्तौति लिङ्गैरेवात्र लक्षिताः ।  
आशिषः पुत्रकामस्य प्रथमा हि वदत्यथ ॥ ८१ ॥  
द्वितीया पुत्रकामायास् तृतीयात्मस्तवं त्वृषेः ।  
यद्विष्णुरिति सूक्तं तु वैश्वदेवं प्रचक्षते ॥ ८२ ॥  
तस्मिन्स्वदारगर्भार्थम् ऋषिराशास्त आशिषः ।  
परं तु नेजमेषेति गर्भार्थं वा तदुच्यते ॥८३॥  
अस्यै मे पुत्रकामायै गर्भमा धेहि यः पुमान् ।  
आशिषो योगमेतं हि सर्वर्गर्धेन मन्यते ॥ ८४ ॥  
एकारमनुकम्पार्थे नाम्नि स्मरति माठरः ।  
आख्याते भूतकरणं वाष्कला आव्ययोरिति ॥ ८५ ॥  
माहित्रं यन्महि त्रीणाम् आदित्यानां स्तुतिं विदुः ।  
वरुणार्थममित्राणाम् आदित्येष्वितरेषु तु ॥ ८६ ॥  
एत एव त्रयो देवा स्तुताः स्वल्पेष्वतोऽन्यथा ।  
शान्त्यर्थं सूक्तमेतद्धि पावनं चैव वै श्रुतम् ।  
यातामपि स्वस्त्ययने दृष्टं तदनुमन्त्रणम् ॥ ८७ ॥  
उलोऽस्तौत्पितरं वातं वात आग्नेयमुत्तरम् ।  
विस्पष्टं जातवेदस्यं प्रेति दाशतयीषु तु ॥ ८८ ॥  
यत्किञ्चिदन्यत्राग्नेयं जातवेदस्यमुच्यते।  
आयं गौरिति यत्सूक्तं सार्पराज्ञा स्वयं जगौ ॥ ८९ ॥  
तस्मात्सा देवता तत्र सर्यूमेके प्रचक्षते ।  
मुद्गलः शाकपूणिश्च आचार्यः शाकटायनः ॥ ९० ॥  
त्रिस्थानाधिष्ठितां वाचं मन्यन्ते प्रत्यृचं स्तुताम् ।  
भाववृत्तं परं सूक्तं ददर्शाथाघमर्षणः ॥ ९१ ॥  
परं न विद्यते यस्माच् छान्त्यै वा पावनाय वा ।  
यथाश्वमेधः ऋतुराट् सर्वरिप्रप्रणोदनः ॥ ९२ ॥  
तथाघमर्षणं ब्रह्म सर्वरिप्रप्रणोदनम् ।  
तदादीनीति यच्चातः संज्ञानं ज्ञानसंस्तवः ॥ ९३ ॥  
चतुर्थं यत्तु नैर्हस्त्यं तत्सपत्ननिबर्हणम् ।  
संसमित्प्राध्वराणां चेत्य् आग्नेय्यावेव ते स्मृते ॥९४॥  
उशना वरुणश्चेन्द्रश् चाग्निश्च सविता स्तुताः ।  
संज्ञाने प्रथमस्यां तु द्वितीयस्यामथाश्विनौ ॥ ९५ ॥  
तृतीया चोत्तमे च द्वे आशिषोऽभिवदन्ति ताः ।  
इन्द्रः पूषा सपत्नघ्ने द्वितीयस्यामृचि स्तुतौ ॥ ९६ ॥  
देवानामितराः प्रोक्ता आशीर्वादपराश्च याः ।  
संसं संज्ञानमित्येते परं संवननं विदुः ॥ ९७ ॥  
महानाम्न्य ऋचो गुह्यास् ता एन्द्र्यश्चैव यो वदेत् ।  
सहस्रयुगपर्यन्तम् अहर्ब्राह्मं स राध्यते ॥ ९८ ॥  
तृचाधमं याज्ञिकाः सूक्तमाहुस्  
तस्मिन्स्तुतौ दृश्यन्ते याः सूक्तभाजः ।  
प्रधानमुक्तं किल देवता याः  
सूक्तभाजः सर्वदा शौनकेन ॥ ९९ ॥  
ऐन्द्रीर्ऋचो महानाम्नीस्तु विद्यात्  
तथा हि इष्टं ब्राह्मणे सूक्तशब्दः ।  
प्रधानमुक्तं किल देवता याः  
सूक्तभाजः सर्वदा शौनकेन ॥ ९९ ॥  
ऐन्द्रीर्ऋचो महानाम्नीस्तु विद्यात्  
तथा हि इष्टं ब्राह्मणे सूक्तशब्दः ।  
न दृश्यते सूक्तवादो निवित्सु  
यथा प्रैषेष्वाह सूक्ताभिधानम् ॥ १०० ॥  
सूक्तैकदेशा इति तान्प्रतीयाद्  
अन्याश्च कुन्त्याः पदशो विशास्ता ।  
यथैतशो देवनीथादिसंज्ञा  
कुन्तापे तत्सर्वमेकं हि सूक्तम् ॥ १०१ ॥  
  
पुरीषपदमासां तु प्रथमं स्यात्प्रजापतेः ।  
आग्नेयमैन्द्रं वैष्णवं पौष्णं चैव तु पञ्चमम् ॥ १०२ ॥  
अग्नेः प्रयाजानुयाजाः प्रैषा ये च हवींषि च ।  
यद्दैवतं हविस्तु स्यात् प्रैषास्तद्दैवताश्च ते ॥ १०३ ॥  
निविदां निगदानां च स्वैः स्वर्लिङ्गैश्च देवताः ।  
निगदेन निगद्यन्ते याश्च कल्पानुगा ऋचः ॥ १०४ ॥  
अग्नेरेव तु गायत्र्य उष्णिहः सवितुः स्मृताः ।  
अनुष्टुभस्तु सोमस्य बृहत्यस्तु बृहस्पतेः ॥ १०५ ॥  
पंक्त्यस्त्रिष्टुभश्चैव विद्यादैन्द्र्यश्च सर्वशः ।  
विश्वेषां चैव देवानां जगत्यो यास्तु काश्चन । । १०६ ॥  
विराजश्चैव मित्रस्य स्वराजो वरुणस्य च ।  
इन्द्रस्य निचृतः प्रोक्ता वायोश्च भुरिजः स्मृतः ॥ १ ०७॥  
विषये यस्य वा स्यातां स्यातां वा वायुदेवते ।  
यास्त्वतिछन्दसः काश्चित्ताः प्रजापतिदेवताः ॥ १ ०८॥  
विच्छन्दसस्तु वायव्या मन्त्राः पादैश्च ये मिताः ।  
पौरुष्यो द्विपदाः सर्वा ब्राह्म्य एकपदाः स्मृताः ॥१ ०९॥  
समस्ता ऋच आग्नेय्यो वायव्यानि यजूंषि च ।  
सौर्याणि चैव सामानि सर्वाणि ब्राह्मणानि च ॥ ११ ०॥  
वैश्वदेवो वषट्कारो हिंकारो ये यजामहे ।  
रूपं वज्रस्य वाक्पूर्वं स्वाहाकारोऽग्निदेवता ॥ १११ ॥  
देवानां च पितॄणां च नमस्कारः स्वधैव च ।  
क्रुष्टो मूर्धानि विज्ञेयस् तालव्यः प्रथमः स्वरः ॥ ११ २॥  
द्वितीयस्तु भ्रुवोर्मध्ये तृतीयः कर्णसंश्रितः ।  
चतुर्थो नासिकाग्रे स्याद् औरसो मन्द्र उच्यते ।  
मन्द्रकर्षणसंयुक्तम् अतिस्वारं प्रशंसति ॥ ११३ ॥  
  
वदन्ति देवताः क्रुष्टं मनुष्याः प्रथमं स्वरम् ।  
द्वितीयं पशवः सर्वे गन्धर्वाप्सरसः स्वरम् ॥ ११४ ॥  
अण्डजाः पक्षिणः सर्पाश् चतुर्थमुपभुञ्जते ।  
मन्द्रं पिशाचा रक्षांसि असुराश्चोपभुञ्जते ॥ ११५ ॥  
अतिस्वारस्तु सर्वस्य जङ्गमस्थावरस्य च ।  
वैश्वदेवः स्वरः क्रुष्टो नित्यं यो मूर्ध्नि तिष्ठति ॥१ १ ६॥  
तालव्यः प्रथमः साम्नां स्वर आदित्यदैवतः ।  
स्वरो द्वितीयः साध्यानां भ्रुवोर्देशं समाश्रितः ॥ १ १७॥  
आश्विनस्तु तृतीयोऽत्र स्वरः कर्णौ समाश्रितः ।  
चतुर्थस्त्वत्र वायव्यो नासिक्यः स्वर उच्यते ॥ १ १८॥  
पञ्चमस्तु स्वरः प्रोक्तश् चाक्षुषः सूर्यदैवतः ।  
यस्तु सामस्वरः षष्ठः स सौम्यो मन्द्र उच्यते ॥ १ १९॥  
विकर्षेण तु मन्द्रस्य युक्तोऽतिस्वार्य उच्यते ।  
स मैत्रावरुणा ज्ञेयो मन्द्रस्थानसमाहितः ॥ १२० ॥  
सामस्वराणां सप्तानाम् एतो देवा इहोदिताः ।  
त्रयाणामितरेषां तु लोकाधिपतयस्त्रयः ॥१२१ ॥  
वाग्देवत्योऽथवाग्नेयः थस्तावश्चैव सामसु ।  
उद्गीथोपद्रवावैन्द्रौ स्यातां वा वायुदेवतौ ॥ १२२ ॥  
सौर्यः स्यात्प्रतिहारोऽत्र निधनं वैश्वदेवतम् ।  
हिङ्कारप्रणवाभ्यां तु पुरस्तादेव कीर्तनात् ॥ १२३ ॥  
इति व्यस्तसमस्तानां मन्त्राणामिह दैवतम् ।  
देवताविदवेक्षेत प्रयोगे सर्वकर्मणाम् ॥१२४॥  
सप्तर्षयो वसवश्चापि देवा अथर्वाणो भृगवः सोमसूर्याः ।  
पथ्या स्वस्ती रोदसी चोक्तमन्त्रे कूहूर्गुङ्गूरदितिर्धेनुदघ्न्या ॥  
असुनीतिरिळा चाप्त्या विधातानुमतिर्ह या ।  
आङ्गिरोभिः सहैताः स्युर् उक्तमन्त्राश्च देवताः ॥१२६॥  
वैश्वानरो हि सुपर्णो विवस्वान्  
प्रजापतिर्द्यौः सुधन्वा नगोह्यः ।  
अपांनपादर्यमा वातजूतिर्  
इळस्पतिश्चापि रथस्पतिश्च ॥ १२७ ॥  
ऋभवः पर्जन्यः पर्वता ग्नाश्च  
दक्षो भगो देवपत्नीर्दिशश्च ।  
आदित्या रुद्राः पितरोऽथ  
साध्या निपातिनो वैश्वदेवेषु सर्वे ॥ १२८॥  
अनुक्रान्ता देवताः सूक्तभाजो  
हविर्भाजश्चोभयथा निपातैः ।  
अप्येवं स्यादुभयथान्यथा वा  
न प्रत्यक्षमनृषेरस्ति मन्त्रम् ॥ १२९ ॥  
योगेन दाक्ष्येण दमेन बुद्ध्या  
बाहुश्रुत्येन तपसा नियोगैः ।  
उपास्यास्ताः कृत्स्नशो देवता या  
ऋचो ह यो वेद स वेद देवान् ।  
यजूंषि यो वेद स वेद यज्ञान्  
सामानि यो वेद स वेद तत्त्वम् ॥ १३ ०॥  
मन्त्राणां देवताविद्यः प्रयुङ्क्ते कर्म कर्हिचित् ।  
जुषन्ते देवतास्तस्य हविर्नादेवताविदः ॥ १३१ ॥  
अविज्ञानप्रदिष्टं हि हविर्नेहेत दैवतम् ।  
तस्मान्मनसि संन्यस्य देवतां जुहुयाद्धविः ॥ १३२ ॥  
स्वाध्यायमपि योऽधीते मन्त्रदैवतविच्छुचिः ।  
स सत्त्रसदिव स्वर्गे सत्त्रशद्भिरपीड्यते ॥ १३३ ॥  
नियमोऽयं जपे होमे ऋषिश्छन्दोऽथ दैवतम् ।  
अन्यथा चेत्प्रयुञ्जानस् तत्फलाच्चात्र हीयते ॥ १३४ ॥  
ऋषिछन्दोदैवतादि ज्ञानं यज्ञादिषु श्रुतम् ।  
तदाश्रित्य प्राणदृष्टिर् विषितात्रेति गम्यताम् ॥ १ ३५॥  
अविदित्वा ऋषिं छन्दो दैवतं योगमेव च ।  
योऽध्यापयेज्जपेद्वापि पापीयाञ्जायते तु सः ॥ १३६ ॥  
अर्थेप्सवः खल्वृषयश् छन्दोभिर्देवताः पुरा ।  
अभ्यधावन्निति छन्दो मध्ये त्वाहुर्महर्षयः ॥ १३७ ॥  
ऋषिं तु प्रथमं ब्रूयाद् छन्दस्तु तदनन्तरम् ।  
देवतामथ मन्त्राणां कर्मस्वेवमिति श्रुतिः ॥ १३८ ॥  
आधारं व्याप्यनाधारं विविच्यात्मानमात्मनि ।  
ईक्षमाणो शुभौ संधिम् ऋचोदैवतवित्पठेत् ॥ १३९ ॥  
स ब्रह्यामृतमत्यन्तं योनिं सद्सतोध्रुवम् ।  
महच्चाणु च विश्वेशं विशति ज्योतिरुत्तमम् ॥ १४०॥